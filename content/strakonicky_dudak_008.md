---
title: DĚJSTVÍ TŘETÍ
---

## Výstup 1

Vesnická hospoda, několik stolů a židlí.

FRANĚK a VÁŠA sedí u stolu a mají džbánky před sebou, NALEJVÁČEK, VOCILKA, mnohem zpustlejší nežli v druhém jednání, vejde s truhličkou na zádech.

VOCILKA: Bon jour[24](#footnote-27518-24) vespolek! Salvete, carissimi! Mám to potěšení s panem hospodským?

NALEJVÁČEK: K službám.

VOCILKA: Je tady jisto? Stojíte mi za to, že se tady člověku nic neztratí?

NALEJVÁČEK (si ho prohlíží): Vám se toho asi málo ztratí, že máte strachy. Vypadáte podle toho.

VOCILKA: Oh, toho si nevšímejte. Vy také vypadáte jako hospodský, který neumí pětku místo dvojky napsat, a možná, že se oba mýlíme.

NALEJVÁČEK: Člověče, jste blázen?

VOCILKA: Ještě ne, ale (odepíná truhličku a staví ji na stůl) neručím za nic, kdyby se něco přihodilo tuhle mým skvostným věcem. Po této přátelské ekšplikaci[25](#footnote-27518-25) bych prosil o džbáneček od čepu.

NALEJVÁČEK: To se může stát.

VOCILKA: A máte-li tam nějaký zbytek telecí kejty – nebo krejcarový syreček – a půl bochníku chleba – sem s tím!

NALEJVÁČEK: Podíváme se. (Odejde.)

VOCILKA: Kdybys ty věděl, že je v mé kapse zatmění slunce, však by ses nedíval. Nu, vederrremo! Chytrá hlava se neztratí, dokud je na světě hloupost.

## Výstup 2

ŠVANDA. Potom NALEJVÁČEK, předešlí. ŠVANDA je podnapilý.

ŠVANDA: He, hospodo!

CHASA: I hlehle – Švanda! To bude Švanda!

VOCILKA (trhne sebou): Kýž tě klíště!

NALEJVÁČEK (přináší talíř a džbánek): Hned jsem tady, jen to fikne. (Dá to VOCILKOVI a běží zas ven.)

ŠVANDA: Dobrého zdraví, hoši, dobrého zdraví. I kýho ďábla! Jakpak ty sem přicházíš, ďábelská podšívko?

VOCILKA: Svou vlastní ekvipáží[26](#footnote-27518-26). Služebníček – těší mě –

ŠVANDA (obejde hrozivě VOCILKU, dlouho si jej měří): Hoši, vyvalchujte mi tenhle měch, já vám budu za to celou noc hrát zadarmo!

CHASA: I proč ne – to se může stát. (Vstávají na VOCILKU.)

VOCILKA: Lidé, mějte rozum! (Couvá za stůl a chopí se své truhlice.) Zpátky, já tu mám nabité kanóny a nerozumím žertu!

ŠVANDA: Anebo – nechte toho! On to naposledy přece nejlíp se mnou myslel – ačkoli se to neokázalo.

VOCILKA: To je moudré slovo. Arciže jsem to nejlíp myslil. Co­pak je princovství nějaká maličkost? Že to sklaplo, za to nemohu.

NALEJVÁČEK přinese džbánek.

ŠVANDA (sedne ke stolu): Šsst! – Slyšeli jste? Princovství! Vy mi to nechcete nikdy věřit, když povídám, jaký jsem měl kříž s princeznami. Tenhle člověk je svědek.

VOCILKA: Ano, já byl při tom. – Pane hospodský, ještě džbáneček! (Sedne si k ŠVANDOVI.)

ŠVANDA (se směje): Ale řekni mi, šibeničníku, jak jsi tenkráte vyváznul?

VOCILKA: Oh, tuze dobře. Ti lidé byli ke mně samé komplimenty, chtěli mě pořád ještě zdržovat – ale já, že když vám udělali takový škandál – a ztratil jsem se jako stín.

ŠVANDA: A potom?

VOCILKA: Potom jsem šel zpytovat cizí krajiny – až jsem konečně sehnal celou společnost veselých lidí.

ŠVANDA: Samých cekretářů – ne?

VOCILKA: Oh, prosím. Mezi těmi byli také princezny a princové. Však uvidíte, mám jich několik ještě támhle v truhlici.

ŠVANDA: V truhlici?

VOCILKA: Já měl již v kolíbce hroznou lásku k svobodnému umění, a proto jsem si pořídil konečně celou bandu kunštýřů.

ŠVANDA: Kunštýřů?

VOCILKA: Komedii s pimprlaty.

ŠVANDA: Ha, ha, ha!

VOCILKA: To byste ani neřekl, jaká je to spekulace, když se vydaří; to je ta nejlepší divadelní direkce, protože se nestará o gáže – a hercové nikdy nepokoušejí, nedělají pikle a úklady. Na počátku se mi také dařilo; ale poněvadž nýnčko při tom kunštu jeden druhému na kobylce sedí: tedy se mi živnost také ztenčila, a stala se mi konečně malá mrzutost – na poslední hospodě jsem musil nechat celou společnost i s mašinami v prezónu[27](#footnote-27518-27) – sotvaže jsem uplách s malou truhličkou, kde mám ještě princeznu Alcestu, doktora Fausta, Don Šajna a několik čertů. – Ale což to mluvím pořád o sobě. Povězte mi raději vy, jak jste sem přišel, co zde děláte, jak se máte a jak to zde vydržíte?

ŠVANDA: Já? A copak mi zde schází? Neslyšel jsi ještě o strakonickém dudákovi?

VOCILKA: Slyšel; ale nemohlo mně napadnout, že to je můj slavný koncertista.

ŠVANDA: K čertu s koncertistou! Já jsem v tom světě ztratil dost a dost – že mně někdy už ani pít nechutná.

VOCILKA: Ó, jen jsme měli zůstat déle pohromadě – to byste viděl.

ŠVANDA: Možná, že bys mi byl notně vytřel zrak. – V cizině jsem nebyl doma. Já nechal tedy svět být světem a vandroval jsem domů. Kdo mě potřebuje, však mě najde, mým dudám nevyrovná se žádná muzika.

VOCILKA: A tady chcete zůstat?

ŠVANDA: Až do smrti.

VOCILKA: To je škoda.

ŠVANDA: Proč?

VOCILKA: Já bych měl špekulaci.

ŠVANDA: Ty? Už zas?

VOCILKA: Abyste šel se mnou do kumpanie. Vy byste mohl peníze shánět a já rozhánět. Ale vy jste bezpochyby ženat?

ŠVANDA (vyskočí): Chceš, abych ti dal jednu od ruky? Nevíš, darebo, že mi na tvé lhaní zavřeli Dorotku?

VOCILKA: No, snad jí nedrží až do dneška v klepetech?

ŠVANDA (smutně): Prý ji pustili, ale to ví bůh, kde bloudí a cestu nalézti nemůže.

VOCILKA: Snad abyste ji dal do novin nebo vybubnovat?

ŠVANDA: A když si na to vzpomenu – tu cítím, že můj život za nic nestojí a že je nejlíp, když ho probiju; někdy bych si oči z hlavy vytrhal. He, hospodský, nalejte! (Sedne zase.)

NALEJVÁČEK odejde se džbánem.

VOCILKA: Tak vy jste odešel z té indiánské země docela sám?

ŠVANDA (dá se do smíchu): I ba – skoro nevím, jak jsem vyvázl. Mně se zdá, že mi tam chtěli skrze tu plačtivou princeznu vystrojit šibeniční houpačku; ale v noci mě navštívil někdo tak krásný a dobrý, že to takový ničema jako ty nesmí ani slyšet – a já si pak hrál svou zamilovanou, a vězení se samo otevřelo a vojáci z dešperace[28](#footnote-27518-28), místo co by mě lapli, začali poslouchat, smát se a tancovat, a já jakoby nic skrze ně dál a dál, a nežli jsem si pomyslil, byl jsem za městem. (Vzdech.) Ale bez Dorotky!

VOCILKA (vyvaluje oči): Cože? A to všechno jenom skrze dudy? Ne, to by jaktěživ člověk neuvěřil, co takový měch a ta nepatrná píšťala umí.

ŠVANDA: I co píšťala! To můžeš do jiné dejmat, až ti oči potečou – to, co já z téhle, z ní nevydejmáš. Aha! To ty koukáš, viď? Oh, já také dlouho nevěděl, co to je; ale když mě drželi v pasti, přišel jsem tomu na kloub. Když já chci, musí podle mne tancovat každý!

VOCILKA: Kýho ďábla! (Vstane, stranou.) Aby to byly nějaké divo­tvorné dudy? – Za našich časů – pardieu[29](#footnote-27518-29)! Na mne přicházejí taškářské myšlenky.

ŠVANDA: No, copak tam obcházíš, jako když tě někdo kousl? Pojď pít! Či nemáš chut?

VOCILKA: Oh, a jakou! – kdybys věděl nač.

ŠVANDA: Pij, je ti přáno – a chceš-li, zůstaň u mne; beztoho nemám nikoho, aby to se mnou upřímně myslel, a já jsem přece rád veselý.

VOCILKA: Na mne se můžete spolehnout.

ŠVANDA: Já vím!

VOCILKA: Hrady můžete na mně stavět.

ŠVANDA: Dorotka se mi nevrátila – a já pospíchal domů jen kvůli ní.

NALEJVÁČEK (přinesl zatím džbánek a postavil se k oknu): Ale to jsem blázen! Mám cink, nebo nevidím?

ŠVANDA: Copak?

NALEJVÁČEK: Tuhle mi bylo právě, jako bych ho byl na kopečku viděl.

ŠVANDA: Kohopak?

VOCILKA: Šenkýřské svědomí s konývkou?

NALEJVÁČEK: Kalafunu s tou holkou.

ŠVANDA: Cože povídáte? Kalafunu? – Vocilko, drž mě, ať neupadnu! A viděl jste dobře?

NALEJVÁČEK: Alespoň se mi to zdálo.

ŠVANDA: Ach, kýž se vám to vyjeví!

VOCILKA: To by bylo ambo[30](#footnote-27518-30) – a mně k tomu – terno.

ŠVANDA: Vocilko, dej mi hubičku! Je-li tady taky Dorotka – já nevím, co ti udělám – ach, já se držím sotva na nohou!

VOCILKA: Já se půjdu zeptat.

ŠVANDA: Ne, ne, já si musím tu radost udělat sám. Ty se zatím raduj také – skákej, tancuj, cekretáři. Hospodský, nalejvejte – já dnes všecko platím! Ať se to opije – mně tancuje hlava už také vrtáka. (Odběhne.)

VOCILKA: A tohle by teď scházelo, aby se mi zase pletla ta Dorotka do řemesla. Já si dělal už královské plány. Ty dudy musím mít! – jen kdybych mohl dudáka dostat někam stranou – nikdo mě tu nezná – dal bych mu ťafku… a pan Vocilka by najednou byl pánem nad všechny pány. Že je to taškářství? Eh co, jen když se vyplatí. (Odejde.)

Proměna – chudobná světnice.

## Výstup 3

KORDULA mezi dětmi, všichni pletou nůše, KALAFUNA s vakem na zádech, DOROTKA s ranečkem.

KALAFUNA (otevře dveře a zastaví se mezi nimi): Dobrého zdraví vespolek!

DĚTI: Tatínek! Tatínek! (Běží k němu a věší se na něj.)

KORDULA: I ty zlopověstný! – (Najednou se od něho odvrátí a zabývá se nůší.) A ne, a ne! A kdybych se měla zalknout!

KALAFUNA: Pozdrav vás ruka Páně, děti – pozdrav pánbůh, ty moje kachničko. Co děláš? Frantíku? Poslouchali jste?

FRANTÍK: Poslouchali.

KALAFUNA: Tak. Medu jsem líznul – teď půjdeme kousat puškvorec. (Blíží se k ženě.) No, pozdrav tě otec nebeský – paní Kordulo!

KORDULA na něj nedbá.

KALAFUNA: Stará – já udělal hloupý kousek, ale vždyť bude zas všechno dobře – já ti to nynčko nahradím.

KORDULA (praští proutím a rozběhne se na DOROTKU): Nu, pěkně se vítáme, panenko! Už jsme se proběhli – co? Už nás bolí nohy? Přišli jste si odpočinout? Zde není místa, panenko – zde bydlí chudá, opuštěná, ale poctivá žena. Zde není ani kde sednout – hledejme si jinde hnízdečko. (Obrátí se zpět.)

KALAFUNA (mluvil zatím s dětmi): No, jakpak, Dorotko? Sedněte si, sedněte. He, Frantíku, podej židličku – a odložte, jako doma. Až přijde moje stará, ona vám hned něco ustrojí.

KORDULA (se rozkřikne): I ty nestydatý! (Rozběhne se na něj, ale opět se vrátí a sem tam šuká.)

KALAFUNA: Nu, jakpak to bude se mnou, děti? Nepomůžete mi sundat ranec?

DĚTI se na něj shrnou.

KALAFUNA: Počkejte – jen pozor!

KORDULA: Frantíku, sem pojď, slyšíš?

FRANTÍK: Hned, maminko, hned.

KORDULA: Honzíku, mám pro tebe jít?

HONZÍK: Já už jdu.

KALAFUNA: Pozor, je tam také něco pro vás – tak. A teď mi sem dejte mou starou židli, jestli jste ji neprodali zatím Židovi – he, he!

DĚTI přišoupnou doprostřed světnice starou lenošku.

KALAFUNA (pohodlně se posadí): Tak – po tom se mi už dávno stýskalo. Všude dobře, doma nejlíp; to si pamatujte, milé děti. A poněvadž jste maminku poslouchali – je-li to pravda?

DĚTI: Je to pravda. (Ohlížejí se po matce.)

KALAFUNA: To abych vás hned něčím potěšil.

FRANTÍK: Dáš mi perníkového panáka?

KALAFUNA: Dám, holečku – třebas dva.

KAČENKA: Mně taky?

KALAFUNA: I to víš. A nynčko poslechněte. Vidíte, já jsem od vás odešel a nic jsem neřekl – vy byste byli plakali, a to by mě bolelo – a maminka by byla také plakala –

HONZÍK: Ona plakala beztoho.

KORDULA hněvivě se utrhla.

KALAFUNA: Anebo by hubovala –

HONZÍK: Ona hubovala beztoho.

KALAFUNA: To ze samého strachu, že se mi ve světě něco stane; nebo, vidíte – ona mě má tuze ráda –

DĚTI se ohlížejí.

KALAFUNA: A já ji mám taky rád – proto jsem šel do světa, abych něco vydělal a něco jí přinesl.

KORDULA poslouchá.

KALAFUNA: Ona se mezitím nejspíš také všelijak protloukala.

HONZÍK: Oh – a jak! Dělala posličku; a někdy byla moc smutná.

KALAFUNA: Podívejme se. No, však já jí to vynahradím. Až tedy přijde domů –

KAČENKA: Ale vždyť je maminka do…

KALAFUNA (zacpe jí ústa): Až tedy přijde domů, poběhnete jí naproti a budete křičet: tatínek je tady – a myslil na tebe – a dělal muziku – a tuhle ti přinesl – (vyndá plný sáček a cinká jím) pytlíček tolárků, a něco zašil ještě do kabátu – na, tumáš, maminko. Buď veselá a měj ho ráda.

KORDULA: Přestaň, přestaň, muži! To mi utrhne srdce! (Běží k němu a padne mu okolo krku.)

KALAFUNA: I podívejme se – he, he! Maminka je už doma.

DĚTI (skáčou kolem): Hejchuchu!

KORDULA: Nehněvej se, Kalafuno, že prve tak – ale já bych neměla na tebe promluvit půl léta –

KALAFUNA: Arci, arci – he, he! Pokuta musí být.

KORDULA: Ale – kdepak máš ty peníze?

KALAFUNA: Tu jsou, stará – uvař si je, upeč si je, dělej s nimi, co se ti líbí – a budeš-li přitom ještě potřebovat dvě pilné ruce – tuhle jsem ti přivedl pomocnici – nemá toho štěstí nazbyt.

KORDULA: I jak myslíš, milý muži. Má-li se Dorotka mezi cizími potloukat, ať zůstane u nás; když pomáhal pán bůh tak dlouho, pomůže teď také. Nehněvejte se, Dorotko. To víte, když má člověk něco na srdci –

KALAFUNA: I nech toho, stará! – a poslechni, copak to povídají lidé o Švandovi?

KORDULA: I, s tím člověkem je to boží dopuštění. Co by ten už mohl mít, co je nazpátek – darmo povídat! Ale on to zas všecko protluče. Co večer vydělá, do rána prohejří.

KALAFUNA: Ten Švanda, ten Švanda! – to je prach nepěkný člověk!

## Výstup 4

Otevřou se dveře a v nich stojí ŠVANDA; předešlí. Pauza.

KALAFUNA: Ale to jsou hosti! Švando, kdybych dnes neměl lakovou radost, tak bych ti, na mou věru –

ŠVANDA: Ah, tu jsi opravdu, Kalafuno. Ne, nehněvej se. – Ale kde jsi nechal Dorotku?

KALAFUNA hodí hlavou.

ŠVANDA (běží k ní): Dorotko!

DOROTKA, jež byla celou minulou scénu tiše seděla, vstane a chce odejít.

ŠVANDA (jí zastoupí cestu): Dorotko!

KALAFUNA (stranou k ženě): Stará, nechme je mezi čtyřma očima. Chlapík nám vyvedl sice zpropadený kousek a zasloužil by – ale my z toho také šťastně vyklouzli a já se nerad hněvám, to víš – a dnes bych se rozdělil s celým světem o srdce – he, he! A téhle holce nebude také na škodu, když se jí zlost a žalost trochu slehne. Pojďte, děti, půjdeme do komory. Uvidíte, co jsem vám přinesl.

Vezme mezitím ranec a odejde se svými.

ŠVANDA: Dorotko – podívej se na mne, slyšíš?

DOROTKA (oči k němu nepozvedne): Co chceš ode mne? Mezi námi je konec všemu nadosmrti.

ŠVANDA: Já chybil hanebně – přiznávám se – já byl dareba; ale to bylo návodem –

DOROTKA: Mlč; ty by ses byl chladně díval na to, kdybych byla tu chvíli zemřela.

ŠVANDA: Ne, to nevěř; já tě měl ustavičně rád; – ale to do mne vjelo to nešťastné furiantství – ach, jen mi odpusť a všecko bude dobře.

DOROTKA: Dobře – nedobře – já s nevěrníky a hejřilci spolky nemám. Vyhledej si tovaryše sobě rovného; já o tobě nechci ani slyšet.

ŠVANDA: Dorotko, nevyčítej mi nynější život; ten byl samá žalost jen proto, žes tady nebyla ty.

DOROTKA (se k němu obrátí): Ano, tak vypadají lidé, co mají žalost! Ti se toulají celý den po hospodách, tropí divé kousky, vypravovali nám o tom hned cestou.

ŠVANDA: Já toho nechám, Dorotko! – Ó, teď bude všecko jinak – teď mám zase tebe!

DOROTKA: Jdi svou cestou a na mne nemysli; já pro tebe nejsem na světě. Jdi, já se za tebe ještě pomodlím – a uslyším-li o tobě někdy něco dobrého, zavru ráda oči.

ŠVANDA: Dorotko, ty bys mě nemohla takhle odbývat, kdybys mě byla kdy milovala.

DOROTKA: Kdybych tě byla milovala? – Ó jdi, jdi! Ty jsi zlý člověk!

ŠVANDA: Tak? Ty se tedy nesmíříš? Chceš se hněvat do smrti?

DOROTKA (tiše před sebe, náhle změkne): Já se nehněvám – jenom nechci s tebou být.

ŠVANDA: Pro jedinou chybu?

DOROTKA: Pro jedinou – ale takovou, že může věrnou dívku připravit o rozum! Jdi, já ti nevěřím. Jak jsi mě nechal darmo volat, tak se budeš u mne darmo domlouvat.

ŠVANDA: Ale. což kdybych ti dokázal, že mi zas můžeš věřit? Dorotko, usměješ se potom na mne?

DOROTKA: Jdi jen svou cestou!

ŠVANDA: To je teda celé moje utěšení? Na všechny moje prosby a sliby všechna odpověď? Ó, vždyť je dobře! Jen se tedy hněvej – hraj si na pyšnou princeznu, až se tím hněvem třeba zalkneš; však z toho nebudeš mít zlaté ovoce!

DOROTKA: Já nedychtila nikdy po zlatě.

ŠVANDA: A jen abys věděla! Teprve teď já budu hejřit, teprve teď budu vyvádět, jen abych ležel brzo na prkně – a až mě ponesou na hřbitov, přijď se na mne ještě podívat a rozvesel se, zasměj se – (již skoro s pláčem) potom budeš mít vyhráno! (Odběhne.)

DOROTKA (jako by chtěla za ním): Švan – (Zastaví se.) Děj se vůle Páně – já jinak nemohu; jestli se nepolepší sám od sebe – nikdo jiný ho nespasí.

Mezitím se pomalu stmívá. Za scénou je slyšet divokou hudbu Švan­dových dud.

## Výstup 5

ROSAVA, DOROTKA.

ROSAVA (venku): Dcero Trnkova!

DOROTKA: Kdo jest? Kdo volá?

Okno se otevře a u něho stojí v lesku večerních červánků ROSAVA v černém rouchu.

ROSAVA: Neznáš mě již?

DOROTKA: Svaté síly, jestli mě nemámí soumrak a podivný šat – tedy jsi –

ROSAVA: Ta, která tě vedla světem za tvým milým.

DOROTKA: Pojď dál!

ROSAVA: Nesmím; ohniště je umeteno.

DOROTKA: Nebesa!

ROSAVA: Nestrachuj se.

DOROTKA: Ty jsi? –

ROSAVA: Divá žena – ano, z mateřské lásky k tvému milenci.

DOROTKA: Ty – jeho matka?

ROSAVA: Ó, neopouštěj ho a vyveď ho z nebezpečenství. Vidím, že ho dosud miluješ.

DOROTKA: Co mu hrozí?

ROSAVA:

To nesmím vyjevit;  
dnešní noc jej buďto zabije –  
nebo pro nový svět ožije.  
Teď zapomeň na svůj žal,  
na váš nerozumný svár,  
ach – já nesmím napomínat:  
jeho duši máš teď spasit, hlídat! –

DOROTKA: Ale jak? A kde ho naleznu?

ROSAVA: O půlnoci na popravišti! (Zmizí.)

DOROTKA: Jeho matka! – A běda mně! Co jsem to slyšela? Co to znamená?

Hudba Švandových dud zní nejplněji.

Ó, Švando, Švando! Ne, mne neslyší. – Co mám počít? Panenko Maria, osvěť mne jiskrou své moudrosti! Mám jej hledat a varovat? – A když ho nenajdu? – Když neuposlechne? – Nebo – což abych běžela k strýčkovi Tomášovi? Ten je zkušený, starý, bohabojný, a s nebožtíkem tatínkem mluvíval o věcech, které se prý dějí času nočního, že mi někdy srdce trnulo. Ach, ty hvězdo večerní, ty věrná přítelkyně lásky, pomoz! (Odběhne.)

Proměna – krátký les, měsíc svítí.

## Výstup 6

ŠVANDA, VOCILKA, potom TOMÁŠ.

VOCILKA (přihýbá si z rosolkové lahvičky): Jen vesele, Švando, milý kamaráde! Co se ti může stát? I kdyby šlo o krk – vem to nešť! – holka za to stojí – holka je jako mišpule. (Mlaskne si.)

ŠVANDA: A víš to jistotně, že dnes o půlnoci to laskavcové koření kvete?

VOCILKA: Jistojistě – a když se jím holky jenom dotkneš, musí se za tebou fantit – musí tě mít ráda. To je podle receptu mé nebožky báby. (Pije.)

ŠVANDA: Ne, že bych o ni stál – ale budu se mstít!

VOCILKA: Ano, msti se; dej jí co proto!

ŠVANDA: Zfantit se musí, zbláznit, potrhat – já si jí ani nevšimnu! Já ji naučím!

VOCILKA: Dobře máš. Zavdej si! Ale pojďme, ať přijdeme na místo, kde koření roste. (Stranou.) Tady mu nechci tu ťafku ještě dát a s dudami pak upláchnout, jsme ještě blízko veřejné cesty – někdo by se mohl k tomu hodit – tu máš, tu již někdo leze! – Kdo to?

TOMÁŠ (vystoupí): Ve jménu Páně – starý Tomáš ze Strakonic. Ale kdo jste vy?

ŠVANDA: Dobrého zdraví, pantatínku. Já jsem Švanda.

TOMÁŠ: Ty? A co zde děláš tyhle časy? Zde jsou pustá lada, zde není hospoda.

ŠVANDA: Mám tu řízení.

TOMÁŠ: Tak pozdě na noc?

ŠVANDA: Nu, vždyť jsi tady také.

TOMÁŠ: Mne tudy vede cesta k domovu; ale tvá tudy neběží.

ŠVANDA: To nevíš; hleď si jenom sebe.

TOMÁŠ: Švando, dnes je svatojanská noc, dnes není radno toulat se v temnotách – otvírají se dílny tajemných mocností –

VOCILKA: A vyvádějí kousky, že dostávají děti psotník a staré báby trhání.

TOMÁŠ: Kdo je ten člověk, že se může tak rouhat? Varuj se ho, Švando! Já tě napomínám vším právem – já tě učil brát píšťalu do ruky, ačkoli jsem se nenadál, že si vycvičím takového žáka.

ŠVANDA: Jakého?

TOMÁŠ: Však ty mi rozumíš.

VOCILKA: Cožpak jsme si vyšli na postní kázání? Pojď, kamarádíčku, škoda každé chvíle.

TOMÁŠ: Stůj – památkou tvých pobožných pěstounů tě volám –

ŠVANDA: I nech spát, co spí!

VOCILKA: My si hledíme života! (Vleče ŠVANDU, zmizí s ním v lese.)

TOMÁŠ: Synu, poslyš! (Spěchá za nimi.)

## Výstup 7

DOROTKA, potom TOMÁŠ.

DOROTKA: Nezněly tu lidské hlasy? Ani nevím, kam jsem zašla. Hlava mi jde kolem, před očima hustá mlha – a nikde nikdo. – Švando!

TOMÁŠ (se vrací): Nadarmo, hlas můj zaniká větrem. – Švando!

DOROTKA (běží k němu): Ve jménu Páně, kdo to volá? – Jste to vy, strýčku Tomáši?

TOMÁŠ: A ty? – Není to hlas dcery Trnkovy?

DOROTKA: Je, je!

TOMÁŠ: Jsi tedy již doma?

DOROTKA: Ode dneška.

TOMÁŠ: Ale co děláš tady?

DOROTKA: Podvečer byla u mne žena a volala mě na pomoc – o půlnoci na popraviště.

TOMÁŠ: Co to povídáš, nešťastná? Právě dnes? Jaká to byla žena? Znáš ji?

DOROTKA: Znám i neznám. Když mi Švanda odešel do světa, zjevila se mi jako dobrý duch a vedla mě za ním – ale dnes jsem v ní poznala divou ženu.

TOMÁŠ: Nebesa, teď všemu rozumím. Teď vím, co v jeho dudách vězí – ano, teď vím, kdo jej podstrčil nebožtíkovi pastýřovi. On je dítě lesní panny – a divé ženy vylákají dnes nočního tuláka na umrlčí tancovačku.

DOROTKA: A co mám pro něj učinit? Raďte! Pomozte!

TOMÁŠ: Divé ženy mu neuškodí; ale dostanou-li ho půlnoční duchové do kola, a on z něho nevyvázne do kuropění, zahyne na těle i na duši.

DOROTKA: Ne, ne, to na mne neuvaluj, Pane na výsostech –

TOMÁŠ: A jen čistá panna může ho zachránit. Máš-li tolik zmužilosti, aby ses přiblížila ke kolu, zachráníš jej.

DOROTKA: Já se nebojím ničeho – jenom aby nezahynul, nežli se polepší; já se odvážím na to strašlivé dílo – na sebe při tom nemyslím! (Odběhne.)

TOMÁŠ: Osvěť cestu její, vládce nad hvězdami, aby cíle dospěla. U popraviště! To je odlehlé místo vprostřed lesů, před sto lety prolévala se tam lidská krev – dejž otec nebeský, aby tam dnes nepřišla nazmar ani krůpěj! (Odejde.)

Proměna.

Mlžinatá krajina, která po prvním výstupu se promění v měsícem prozářené prostranství, podobné podivné zahradě. Jako by se na zlatých sloupech leskly barevné svítilny.

## Výstup 8

HEJKALOVÉ, ŠVANDA.

HEJKADLO: Tady, Švando! (Volání se ozývá postupně z několika stran a odpovídá mu volání ŠVANDOVO.)

ŠVANDA (vypotácí se na jeviště): Tady, tady jsem, kamaráde! Kde ses ztratil? – Nic! Jen úval, a nohy mne sotva nesou. Vocilko, cekretáři, ozvi se! (Zajde, za ním HEJKADLA, DIVOŽENKY v podivných maskách.) Tady, tady!

## Výstup 9

DIVUKA a MIHULICE v maskách, HEJKADLA a KOZLI v maškarním reji. Táhnou se za ŠVANDOU.

DIVUKA: Poslali jste mu několik bludiček naproti?

MIHULICE: I toť víš. Ale hejkadla nemohla nechat dovádění a vodila ho za nos. (Ozve se volání sejčka.) Znamení! Teď jej už zavolej.

DIVUKA: Však je čas. Hostům se stýská po muzice. – Dudáku, člověče, sem jen, sem!

MIHULICE: Tady dostaneš svoje koření zlého srdce.

## Výstup 10

ŠVANDU přivádějí MASKY.

MIHULICE: Hejsa, tu je muzika!

ŠVANDA: Ale s dovolením, kam mne to vedete? Bude všeho dost na tom plese?

DIVUKA: Hola, dudáku, ukaž nám, co umíš. Budeme-li spokojeny, dostaneš tučnou vejslužku.

ŠVANDA: Já za sebe stojím. Jen aby to stálo za to, co mi tady nadělíte.

MIHULICE: Nevidíš, jaká společnost tě pozvala?

DIVUKA: Tobě se vždycky líbilo velké panstvo.

MIHULICE: Za dnešní noc vyhraješ ze svých dud víc zlata, než sám uneseš.

DIVUKA: A nejhezčí z nás ti bude nalívat. Užívej s námi!

MIHULICE: Zlatou píseň! Teď už ji musíš hrát, ať chceš, či nechceš.

ŠVANDA: Takovéhle společnosti jsem ještě nehrál. Inu, vzal to nešť – Kdybych tu měl aspoň tu zpropadenou Vocilku! Ale ve tmách se mi tady někde vytrousil – a tak – dokola!

ŠVANDU uvedou na vyvýšené místo, kde spustí na dudy divoký kvapík. MASKY tancují kolem ŠVANDY v několika kolech, pak se divě proplétají. Když temně začne bít dvanáctá, MASKY jen jen lítají s divokým výskotem. Při dvanáctém úderu zhasne světlo. Švandovo sedadlo se promění v šibenici a celé jeviště v pustou krajinu. Tam, kde stála světla, je vidět sovy s ohnivýma očima a jejich skřehot se mísí s hudbou. Země se otvírá, z ní vystupují DUCHOVÉ a zvyšují pohyb kolem šibenice. ŠVANDA, který nemůže z kola ven, přestane hrát, ale hudba jako ozvěna předešlého kvapíku zní dál a ŠVANDA sám začne proti své vůli podle ní křepčit.

## Výstup 11

DOROTKA. Předešlí.

DOROTKA (vběhne a spatří kolování DUCHŮ; strne, ale hned sebere všechnu sílu, pozdvihne ruce k nebesům a vykřikne): Švando! Ve jménu Pána Boha! (Skočí do kola a uchvátí polomrtvého ŠVANDU.)

DUCHOVÉ při zpomalované hudbě mizí. Krajina se naplní mlhou, DOROTKA vleče ŠVANDU od šibenice. ŠVANDA klesne DOROTCE k nohám.

DOROTKA: Švando, vzpamatuj se! Jsi zachráněn.

ŠVANDA: Moje Dorotko!

DOROTKA: Pryč odtud – seber všechny síly – ať přijdeme mezi lidi –

ŠVANDA: Dřív ti musím zulíbat ruce. To byla úzkost, to byla hrůza! Ty jsi můj strážný duch. – Ty dudy mě málem zavedly do posledního ze všech tanců na světě.

DOROTKA: Napřed mysli, jaký jsi byl sám, a pak dávej vinu těm dudám.

ŠVANDA: Ne – ne! (Odepne dudy.) Tady lež, ty čerchmantský měchu a kozlíku, beztoho v tobě vězí deset starých čertů jako ve mně! (Hodí dudami o zem – kolem se rozlehne pronikavý zvuk.)

VOCILKA (se ozývá za scénou): Hej, Švando – kamaráde!

## Výstup 12

VOCILKA, předešlí, později zjevení LESANY, ROSAVY a VÍL.

VOCILKA: Hromské bludičky mě celého pomátly. Já se vám točil na místě jako vrtohlavá ovce. A to věřím, objímat bych také dovedl.

ŠVANDA: Tak utíkej, až někoho najdeš!

VOCILKA: To nespěchá, já zůstanu s tebou.

ŠVANDA: Holečku, uděláš nejlíp, když půjdeš se svou princeznou a doktorem Faustem rychle do světa – než najdu někde hůl. Viď, Dorotko zlatá?

VOCILKA (uhýbá ze ŠVANDOVY blízkosti a zavadí nohou o dudy): U čerta, co je tohle? Shodil dudy, aby se mu lepší objímalo? Jen sem pojď, ty zázračný inštrumente! (Chce dudy zdvihnout, ale marně; lopotí se s nimi však tolik, že vzbudí ŠVANDOVU pozornost.)

ŠVANDA: I ty malý podvodnický cekretáři, chtěl jsi ukrást dudy? Jen si je vem.

VOCILKA: Když já je nemohu zdvihnout.

ŠVANDA: Věru, nebyly vždycky lehké.

DOROTKA: Ale hrály vždycky tak, jak ty jsi cítil. Zkus to, jen si je zas vezmi, na tobě záleží, jak zahrají. (Pomáhá ŠVANDOVI s dudami.) Vždyť není těžké je zdvihnout.

ŠVANDA (si bere a zapíná dudy): Tak jakou, má zlatá Dorotko?[31](#footnote-27518-31)

VOCILKA (zlostně mávne rukou): Achich! Tady už je moje písnička u konce. (Odejde.)

DOROTKA: Zahraj nějakou novou, docela tichou –

ŠVANDA: O nás, o tobě, a – o mamince, slyší-li nás –

Za tiché písně jdou dopředu, mlha se rozptýlí v krásném jitru, snad na kraji polí, a za ptačího zpěvu, který doprovází píseň dud; ve výši se zjeví LESANA s lesními pannami a opodál ROSAVA jako divá žena. Milenci o nich nevědí, jen hudba jitra jim mluví o slavnosti této chvíle.

LESANA:

Blaze tobě, dívko milující,  
nad zlou mocí slavně vítězící.  
Rosavo, já tobě milost dávám,  
ve svůj kruh tě nazpět povolávám.

ROSAVA (odhodí znaky divé ženy):

Zachráněna z nočních stínů,  
mám tě opět, sladký synu,  
dvojí láskou vykoupený,  
matce milou navrácený!

Milenci jdou dál, patří jen sobě.

DOROTKA: To boží ráno, to je krása, Švando!

ŠVANDA (hraje a zpívá):

Dorotko Trnkova,  
nevěsto Švandova,  
už se nemrač.  
Jestli mě ráda máš,  
políbení mi dáš,  
ještě přidáš.

Kdo bloudí po světě,  
nenajde nic;  
domov je nejlepší,  
co našel dudáček  
ze Strakonic.

OPONA

[24](#footnote-27518-24-backlink) Dobrý den. (Fr.) Pozn. red.

[25](#footnote-27518-25-backlink) Správně explikace, výklad, vysvětlení. Pozn. red.

[26](#footnote-27518-26-backlink) Kočár se spřežením. Pozn. red.

[27](#footnote-27518-27-backlink) Zastarale vězení. Pozn. red.

[28](#footnote-27518-28-backlink) Zoufalství. Pozn. red.

[29](#footnote-27518-29-backlink) Dobrý bože. (Fr.) Pozn. red.

[30](#footnote-27518-30-backlink) Výhra na dvě čísla (při hře v loterii). Pozn. red.

[31](#footnote-27518-31-backlink) V dramaturgické úpravě Tylova textu, jejímž autorem je Jiří Frejka, je děj pozměněn. Původně Vocilka s dudy utekl. Pozn. red.
