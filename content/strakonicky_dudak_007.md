---
title: DĚJSTVÍ DRUHÉ
---

## Výstup 1

_Krátká ulice v městě ideálního slohu. Po pravé straně hostinec se zahrádkou, nad ním nápis „Vítáme vás, poutníku“._

**VOCILKA** _(v lehounkém kabátku přichází a obhlíží hostinec; zpívá už za scénou)_:

Celý svět je jako koule,  
těžko na něm stát jen nohama;  
nechce-li mít člověk boule,  
musí se ho chytat rukama.  
Tu to klouže,  
tam se boří,  
tu je louže,  
tam to hoří:  
člověk má se jen co točit,  
nechce-li si uši smočit;  
kdo však umí chytře hrát,  
dovede tu pevně stát.

Ano, chytrost žádné čáry. Já to zkusil už v těch nejzamotanějších pleteninách života; chytrá hlava se neztratí. Kdybych měl vypravovat, co jsem všechno tropil od té chvíle, když jsem jakožto řádný študent spal poslední noc na biliáru – kdybych to měl vypravovat: to by byla kronika, tlustší nežli Hájkova a strakatější nežli Enšpígl. Teď budeme zkoušet ještě jedno. Zkusíme získat místo sekretáře, kasíra nebo něco podobného k cestujícímu koncertistovi. Proč ne? Vždyť podle toho vypadáme, a to nynčko vynáší nejvíc. Já už dávno po jednom pasu a teď mu sedím na patách. Tuhle se prý uhostil. Vederemo[14](#footnote-27518-14)! _(Čte nápis.)_ Vítáme vás… Ah, to je mudrc hospodský. Jen jestli také říká: Na shledanou, když nemá poutník prášky. – Holahó!

## Výstup 2

_MIKULI, VOCILKA._

**VOCILKA**: Má služba, mnohovážený – bezpochyby panovník nad tímto tělo- i dušekojným ústavem?

**MIKULI** _(vážně)_: Jsem hostinský.

**VOCILKA**: To mne těší. Já si přál už dávno hostinského nakrmení. Račte dovolit – nehostíte také slavného koncertistu?

**MIKULI**: Co je to?

**VOCILKA**: Zvíře, co dělá muziku.

**MIKULI**: Ah, to je ten český dudák?

**VOCILKA**: Ano, ta strakonická chlouba.

**MIKULI**: Ten je tady.

**VOCILKA**: To mne těší. A nemohl bych s ním rozprávět?

**MIKULI**: Proč bys nemohl? Jak vidím, máš dobře proříznuto.

**VOCILKA** _(stranou)_: No počkej! To poznáš teprve, až se dostanu do hrnců. _(Nahlas.)_ Já jsem totiž jeho krajan.

**MIKULI** _(prohlížeje si ho)_: Taky Čech? To musí být divná zem, ta česká.

**VOCILKA**: Můj laskavý napáječi poutníků, to víte, že je svět už tuze starý, a proto je už taky leckde děravý. Jenže pánbůh takové díry nemůže trpět, a když něco pukne a udělá se díra, vezme pánbůh pokaždé nějakého Čecha a takovou díru jím zalepí, aby stavení nezhrklo. Proto máte po světě tolik Čechů.

**MIKULI** _(hledí na něj a vrtí hlavou)_: Nu, pro mne – uvidíme, co tady dovedete.

**VOCILKA**: Tady?

**MIKULI**: Tvůj krajan chce hrát před naší princeznou.

**VOCILKA**: Princeznou?

**MIKULI**: Naše princezna je nejroztomilejší na světě, nejí než broskvová jádra a nepije než mošusový[15](#footnote-27518-15) květ, ale asi od jednoho roku na ni padl tak hluboký smutek, že ani nemluví; nadarmo pro ni strojili všelijaká obveselení. Tu přiletěla pověst o divné hudbě tvého krajana a otec smutné princezny vypravil za ním posly, aby ji svojí hrou potěšil. Dudáček přišel, a já se nyní půjdu poptat, kdy smí přijít do paláce. _(Odejde.)_

**VOCILKA**: Náš dudák přišel rozveselit princeznu? Viktoria, pšenice kvete, budeme sklízet koláče! Ale teď se, příteli Vocilko, řádně seber a prezentýruj se. Moje garderoba je sice trochu sešlá – tuhle z levého šosu bude brzy cedník a kolena se derou na čerstvé povětří; ale vždyť máš ještě jednu rukavičku – vytáhneš si límec – a jsi hotov. Tak, jen chutě do toho, a mysli na sekretářství. Arci, když se máš přiznat, zdali se k tomu hodíš? Pah, proč by ses nehodil! Nebudeš první, kdo se vydává za něco, k čemu se vůbec nehodí. Beztak se ledaco po vrchu leskne, ale uvnitř je to dým. _(Zpívá.)_

Mnohý vstane sotva z lože,  
modlí se hned: Pane Bože,  
potom začne pilně smekat,  
na ulici třebas klekat,  
pobožným chce mužem slout;  
chudého však honí z domu,  
hází po něm tisíc hromů,  
nájemníka utiskuje,  
čeledínu utrhuje –  
běda, kdo by se chtěl hnout!

Proto dím:  
Po vrchu se mnoho leskne,  
ale uvnitř je to dým.

Mnohý mistr pošle dílo  
na výstavu, až je milo,  
dostane i medálii,  
jako v ňáké batálii,[16](#footnote-27518-16)  
potom chodí jako páv.  
Doma zatím pilně píchá  
tovaryš a hořce vzdychá;  
on to dílo vyhotovil,  
mistra svého přiozdobil,  
sám je sotva živ a zdráv.

Proto dím:  
Po vrchu se mnoho leskne,  
ale uvnitř je to dým.

U klavíru slečna sedí,  
do francouzské knihy hledí,  
na vídeňské jezdí bály,  
romantické zleze skály,  
domovem je tu i tam.  
Ale po našem se bavit,  
jehlu vzít a něco spravit,  
oběd chystat, prádlo pařit,  
dobře péci, chutně vařit,  
ach, to neví kudy kam.

Proto dím:  
Po vrchu se mnoho leskne,  
ale uvnitř je to dým.

Mnohý vzdychá: Milí bratři,  
milujme se, jak se patří,  
nouzi rádi pomáhejme,  
smutku slzy utírejme,  
lásku k bližním káže bůh!  
Tajně zatím dře a šidí,  
tloustne potem chudých lidí,  
stovku ze sta požaduje,  
špejchary si naplňuje –  
hladový ten vydřiduch!

Proto dím:  
Po vrchu se mnoho leskne,  
ale uvnitř je to dým.

## Výstup 3

_Vejde ŠVANDA. VOCILKA. ŠVANDA v černém fraku, ale aby na něm visel, má bílý šátek s notným límcem na krku atd.; pohybování jeho v tom obleku je sebevědomé a směšné._

**ŠVANDA** _(přicházeje zívá a protahuje se)_: Ah – tohle je veselé živobytí – jako o Štědrém večeru při prázdné míse. Nic než dlouhá chvíle. Někdy mne to arci strhne do proudu – tu se jí a pije; ale potom je zas, jako by vypálil. A nejhezčí na tom je, že nemám posavád žádných tisíců. Ty peníze jdou u mne jako na dračku.

**VOCILKA** _(který stál stranou, předstoupí s mnohými poklonami)_: Servitore, signor musicanto[17](#footnote-27518-17) – poníženě ruce líbám.

**ŠVANDA**: Co vás to napadá? – A jakýpak vy jste pták?

**VOCILKA**: Já dychtil už dávno po té chvíli, abych mohl nejslavnějšímu krajanovi složit svou nejhlubší poklonu.

**ŠVANDA** _(živě)_: Vy jste Čech?

**VOCILKA**: Oh – a jaký! Doma to nemohli se mnou ani vydržet a radili mi, abych se podíval trochu do světa.

**ŠVANDA**: A co nyníčko děláte?

**VOCILKA**: Chodím za vámi a poslouchám vaši nebeskou muziku. Roztrhal jsem tím takřka své poslední boty – všecko z pouhé lásky k umění.

**ŠVANDA**: To jste blázínek.

**VOCILKA**: Já vím, ale ono je teď mnoho takových muzikantských zfanfrnělců – to je teď jako cholera. Přitom pozoruju, že nemáte u sebe žádného, aby se staral o vaše pohodlí, aby obstarával vaše koncerty, roznášel recenzentům bilety[18](#footnote-27518-18) – a já bych byl nejšťastnější člověk, kdybych vám mohl k tomu všemu obětovat svoje mizerné služby.

**ŠVANDA**: To by bylo snad tuze mnoho.

**VOCILKA**: Ono se to vlastně také sluší. Každý slavný muž má svého sekretáře, komorníka, důvěrníka – nebo jak ho chce titulovat – a takový člověk je pro něj pravé dobrodiní.

**ŠVANDA**: Tak? Já si pomáhal posud sám, nebo jsem si vydlužil číšníka z hospody; arciže mě to všecko dřelo – jak se mi zdá.

**VOCILKA**: No, to si mohu myslit! Číšníci – to je krásná čeládka! To jsou pobertové! Ale to všecko přestane, když budu já u vás. A jak užijete života – beze všech starostí. Já se vám budu starat o cesty, o koncerty, o kasu – o všecko. Uvidíte, že vám bude přitom tuze lehko.

**ŠVANDA**: Nu, když myslíte – můžete u mne zůstat; alespoň se mi nebude tak stejskat.

**VOCILKA**: Oh – milostpane – poníženě ruku líbám.

**ŠVANDA**: Ale jste poctivý člověk?

**VOCILKA**: Já – ty jemináčku. Jak mě tu vidíte – samá poctivost; kdybyste mě krájel – samá poctivost – a kdybyste mi chtěl milostivě tykat, já bych se neznal pýchou.

**ŠVANDA**: I pro mne – ale jakpak vám říkají?

**VOCILKA**: Pantaleon Vocilka.

**ŠVANDA**: Hezké jméno.

**VOCILKA**: Já mu dělám také čest.

**ŠVANDA**: Tedy, milý Vocilko, jak povídám, můžeš u mne zůstat; ale co za to?

**VOCILKA**: Ah, ah – kdopak mluví o takových maličkostech! Mně tu jde více o čest, a také vím, že nebudete nikdy koukat na nějakou hrst dukátů, kdyby dostávala moje kapsa souchotiny. Copak vám to udělá? Za pár let máte milióny.

**ŠVANDA**: Za pár let? _(Škrábe se za ušima.)_ Víš, kamaráde, vlastně bych se měl už podívat domů.

**VOCILKA**: I podíváme se, proč ne? Ale potom zarejdíme znovu do světa; teď se budete teprve hejbat, teď se teprve proklubete ze skořápky! Oh, jen mě nechte dělat, milostpane. To bude živobytí! He, sklepníku! – Číšníku! – Děvčata! _(Volá do dveří.)_ Pro milostpána láhev nejlepšího vína a dvě sklenice! – potom něco rozumného k zakousnutí, aby to šlo hezky do krku!

**ŠVANDA**: Copak tě napadá? Já už snídal.

**VOCILKA**: To nic neškodí. Pravý umělec musí mít pořád apetýt – a koncertista žízeň. A pak se obyčejně každá smlouva něčím zavlažuje; musíme to tedy s naší také udělat, třeba už jen proto, abychom nepřišli do lidských řečí.

## Výstup 4

_GULINARI a VANIKA přinášejí láhev vína, dvě sklenice a na talíři pochoutky a postaví to na stůl. Předešlí._

**VOCILKA**: Šlaku, to jsou hezké perličky! _(Kouká po nich.)_ Veritábl[19](#footnote-27518-19) indiánky! Na slovíčko, krajanko! _(Bere ji za ruku.)_

**GULINARI** _(vyhýbá se mu)_: Krajanko? Ani se mi nezdá.

**VOCILKA**: A to je pyšná ťopka!

**GULINARI** _(přistoupí k ŠVANDOVI)_: Líbí se ti něco, pane?

**ŠVANDA**: Oh – ty celá. _(Béře ji ostýchavě za ruku.)_

**GULINARI**: Vezmeš si mne za ženu?

**ŠVANDA** _(se lekne a couvne)_: Za ženu?

**GULINARI**: Že ne? Co tedy říkáš, že se ti líbím? _(Odejde s druhou.)_

**VOCILKA**: No pěkně děkuju! Zde musí mít muži peklo na zemi, musí-li si hned vzít každou, které řeknou, že se jim líbí. _(Nalévá mezitím víno.)_

**ŠVANDA**: Já jsem – jako by do mne nůž vrazil. Za ženu! No, to bych pochodil!

**VOCILKA** _(zvoní na nože)_: Ke stolu! _(Oba pijí a jedí.)_

## Výstup 5

_Před vchodem ROSAVA v oděvu poutnickém. Za ní DOROTKA s trumarýnou[20](#footnote-27518-20), plachetku na hlavě; KALAFUNA s houslemi ve futrálu, ranec na zádech. Předešlí._

**ROSAVA**:

Teď jsme u cíle; když vejdete,  
koho hledáte, zde najdete.

**DOROTKA**: A vy nás opustíte?

**ROSAVA**:

Budu u vás blíž,  
nežli ty, má milá, víš,  
vzácným poutem s vámi sblížena. _(Zmizí.)_

**KALAFUNA**: S kým to věčně hovoříte, panno Dorotko? Hned na našich křižovatkách pod lesem se dáte do řeči, jako by nás měla nějaká ta osoba vést, a pak už táhneme, nevíme ani kam, přes hory a doly rovnou cestou sem. A kde to jen jsme? Tady to vypadá jako v nějaké pohádce o zakleté princezně.

**DOROTKA**: Pojďte jen dál, Kalafuničko, srdce mi buší jako zvon samou nedočkavostí, pojďte, ať víme, jsme-li konečně u cíle.

**KALAFUNA**: Nic tak, je-li tu Švanda, přivoláme si ho po muzikantsku! _(A již spustí oba národní píseň ,,Jen ty mi, dudáčku, zadudej“ na housle a na trumarýnu._

**ŠVANDA** (_poslouchá, žasne, pak vyskočí)_: Co je to? – Zdá se mi něco? To jsou muzikanti z Čech – to je strakonická! _(Běží ke vstupu.)_ I ty sladké umučení – Dorotko, Kalafuno! Je-li možná?

**DOROTKA** (_vběhne ŠVANDOVI do náruče)_: Pozdrav tě ruka nebeská, můj milý Švando. Ach, to jsem ráda, že jsme tě přece našli; vždyť jsme už skoro celý svět prolezli, přes hory a doly, přes lesy a vody, a kdyby nebylo mé laskavé přítelkyně –

**KALAFUNA**: Kterou nikdo nevidí –

**DOROTKA**: A která nás vedla přes hory a doly, snad bychom seděli někde za světem a vyhlíželi, kudy za tebou. No, jak se máš? Co děláš – Myslíš na mě? Schraňuješ hodně? Tak už mluv!

**VOCILKA** _(sedí mezitím pořád u stolu, pilně jí a pije)_: A to je řehtačka!

**ŠVANDA**: Jak mám mluvit, když ty švitoříš, jako bys chtěla mluvit do soudného dne? – Dobře se mám a myslím na tebe – ale co tě napadlo, pustit se do světa?

**KALAFUNA**: Tak si pomysli, Švando! Když jsi nešel za čtyři neděle, začala věšet hlavu – a když jsi nešel po osmi nedělích, chodila jako bez hlavy.

**DOROTKA**: Já to povídala napřed, že to bez tebe nevydržím – potom jsem si pořád myslela, že se ti něco stalo.

**VOCILKA**: Kýho čerta, to je zamilovaná kronika – to bych mohl potřebovat!

**KALAFUNA**: A když ji potkalo konečně to neštěstí –

**DOROTKA**: Ach, já bych byla snad i bez něho odešla.

**ŠVANDA**: Jaké neštěstí?

**KALAFUNA**: Že jí otec ulehl a už nevstal.

**ŠVANDA**: Tvůj otec?

**DOROTKA**: Ach arci. _(Utírá si oči.)_

**ŠVANDA**: A chudák!

**VOCILKA**: Mohla se tam položit místo něho…

**KALAFUNA**: Tu ti přijde ke mně, zdali prý bych s ní nešel za tebou. Já ti první chvíli myslil, že na ní oči nechám. Ale pak jsem si to rozpočítal – he, he. Vidíš, jářku, – stará beztoho pořád bručí na malé výdělky, ušetři jí tedy jedlíka – snad přitom ve světě něco utrhneš – vždyť nejsi šumař, aby tě hodili pod lavici. Byl to ode mne arci darebácký kousek a stará mi udělá – he, he, zlořečenou lázeň, až se navrátím; ale já si nemoh pomoci. Ta holka tě má ráda – až mě to celého pomátlo.

**DOROTKA**: No, teď toho nechme, teď je všecko dobře, teď jsme pohromadě, teď vezmeme tisíce a půjdeme domů.

**VOCILKA**: I ty sojko!

**ŠVANDA**: Tisíce? Milá Dorotko, o tisících nevím ještě nic.

**DOROTKA**: No, jen když to jsou sta. Já si z toho moc nedělám.

**ŠVANDA**: Holečku, já nemám ještě nic.

**DOROTKA**. Nic?

**ŠVANDA**: To jest – peněz jsem vydělal už dost; ale to se ti sesype všude podivných lidí, ten je muzikant, ten je komediant, ten chce to, ten ono – pak jsem musil dávat traktace[21](#footnote-27518-21) – a tak mi všechny peníze zas vylítaly!

**DOROTKA**: Ale Švando!

**ŠVANDA**: Ale nynčko to půjde všechno jináč. Teď mám svého cekretáře a komorníka –

**DOROTKA**: Ty?

**ŠVANDA**: Ten mi bude dávat na všechno pozor. Není-li pravda, Vo­cilko?

**VOCILKA** _(rychle vstane a blíží se s mnohými poklonami)_: Oh, dozajista. A poněvadž moje péče o milostpána – když se vezme ohled na lásku a služebnost, kteráž je vždycky chvalitebná – tedy také ohledem na moje ponížené –

**ŠVANDA**: I vždyť je dobře. Já vím, co si myslíš –

**VOCILKA** _(pořád se ještě klaní, pro sebe)_: Ten je vševědoucí. – Já to nevím sám.

**ŠVANDA**: Abys věděl, jak se také jinde zachovat – tohle je Dorotka, moje nevěsta.

**VOCILKA** _(stranou)_: I hrom do čepice! – _(Hlasitě.)_ Oh, že se nemůže k něčemu takovému mně gratulírovat. _(Střílí zdaleka očima po DOROTCE.)_

**ŠVANDA**: Já ti dám gratulírování! – Ale jemináčku, teď mě teprve napadá, vy jste asi hladoví a ušlí – posaďte se. He, Vocilko – poruč, aby nám dali něco jíst a pít!

_VOCILKA odejde._

**DOROTKA**: Ty, Švando, ten tvůj sekretář se mi nelíbí.

**ŠVANDA**: I jdi, blázínku, to se ti něco zdá. On je od kosti dobrá duše – ale ty nejsi zvyklá velkému světu – a my, co jsme umělci a páni – víš, my máme docela jiné oči než obyčejní lid.

**VOCILKA** _(se vrací se sklepníkem, kterýžto jídlo a pití přináší)_: Tuhle je, co hrdlo a žaludek ráčí. Račte si, milostslečinko, pohovět – a tenhle dobrý pán bude bezpochyby také –

**KALAFUNA**: Ano – he, he, ten si bude také hovět. _(Sedá.)_

**ŠVANDA**: Jez, Dorotko, a pij, jako doma!

_DOROTKA se posadí._

## Výstup 6

_MIKULI. Předešlí._

**MIKULI**: Pane! Nejvzácnější pane!

**ŠVANDA**: Ah, náš domácí.

**MIKULI**: Právě přicházím z královského paláce. V patách za mnou přijde pro tebe dvořenín, aby ses dostavil k naší princezně. _(Odejde.)_

**VOCILKA**: Šlaka, Na princeznu jsme docela zapomněli!

**DOROTKA**: K princezně? Jaká princezna?

**ŠVANDA**: Oh, holečku – to bude teď moje denní společnost.

**DOROTKA**: Je mladá, hezká?

**ŠVANDA**: To ještě nevím; slyším jenom, že je plačtivá a že ji mám svým uměním povyrazit.

**VOCILKA**: Svým božským uměním.

**DOROTKA**: Vás se nikdo neptal! – Švando, nezůstaneš tam dlouho? A opravdu je to jen pro tvoje dudy? – Ale jak by bylo!

**ŠVANDA**: Jářku už jednou, Dorotko, já jsem dnes světoznámý, po mých dudách se blázní, co má ruce a nohy.

**VOCILKA**: I princezny!

**DOROTKA**: Švando, máš-li mě rád, nech všeho a pojď radši zpátky, než se mi docela změníš. Tatínek nám už, chudák, ani bránit nemůže. Co je nám po světě. Já se toho tady bojím.

**KALAFUNA**: Švando, Švando, doma není všady!

**VOCILKA**: Ale sláva jen ve světě!

**ŠVANDA**: Poslouchej, Dorotko, ode dneška si pamatuj, že tě mám rád, moc rád, ale uvazovat mě nesmíš. Vidíš sama, doma si mne nikdo necenil, a tady – princezny! Komorníku!

**VOCILKA**: Dělejte, milostpane, dělejte! V téhle hastrošově uniformě vás nemohu pustit do paláce – to by myslili, že jdete strašit vrabce. Já slíbil, že se budu o vás starat, a musím držet slovo. Pojďte, milostslečna bude zatím tak dobrá a vyrazí se tady s panem krajanem. – _(Stranou.)_ Já bych oba taky rád vyrazil – ale někam ze dveří. _(Vezme ŠVANDU pod paží a odejde s ním.)_

**KALAFUNA**: Nějaká dobrá duše – ten sekretář, he, he!

**DOROTKA**: Myslíte?

**KALAFUNA**: To jsou nějaké starosti! A na sebe ani nevzpomene. No, jezte, pijte, panno Dorotko! Já si udělám dnes bene. Škoda že tu nejsou moji caparti – ti by se olizovali.

**DOROTKA**: Mně je najednou jaksi těsno, jako by se mělo něco při­hodit.

**KALAFUNA**: I ovšem – he, he! Ono se může něco přihodit.

**DOROTKA**: Copak?

**KALAFUNA**: Že snad chytím opičku.

**DOROTKA**: Ach, nežertujte! Naše neznámá průvodkyně také jako by měla nějaké tušení a domlouvala nám pořád, abychom si pospíšili.

**KALAFUNA**: I to jsou daremné vrtochy. – Pijte!

**DOROTKA**: Ne, ne – já tu nemám stání. Já musím za Švandou. Pojďte, Kalafuno, pojďte – ať se mu nic nestane.

**KALAFUNA**: I copak vás napadá. Tohle živobytí tady opustit?

**DOROTKA**: To se vám nahradí – jen pojďte!

**KALAFUNA**: No, kvůli vám, panno Dorotko. Ale to vám povídám, moje srdce zůstane tentokrát u toho božího nadělení – he, he! Dorotko, buďte veselá – a když mám tak navlažíno – pojď­te sem, zaděláme si tu naši. _(Dá čepici na stranu, vezme housle.)_

Dorotko Trnkova,  
milenko Švandova,  
jen nechvátej.  
Až vypiju a sním,  
pak půjdem za ním,  
půjdem za ním.

U dvora králova  
tam budem žít,  
kdyby to věděla  
má žena Kordula,  
tak bude klít.

Já jsem ze Strakonic  
capo[22](#footnote-27518-22) prim ex propris  
s kapsou prázdnou.  
Na zádech mám ranec  
a v ruce lívanec,  
sklenku plnou.

Opička mě drží  
za pačesy,  
v hlavě mi to skáče,  
nacpu si koláče  
plné šosy.

Na tom našem dvoře  
všecko to krákoře,  
i ten kohout.  
Nemohu na tebe,  
potěšení moje,  
zapomenout.

A kdybych zapomněl,  
tak ne lehce,  
vždycky mne pro tebe,  
potěšení moje,  
bolí srdce.

_OPONA_

_Proměna._

_Skvostný šachový sál. V pozadí vyvýšený trůn pro princeznu a sedadla pro její komonstvo._

## Výstup 7

_ZULIKA sedí na trůně, zastřena závojem. Po obou stranách paní a páni, všichni stojí jako zakleti do vznešené nudy. Komorníci jen mimicky ohlašují ŠVANDU, jenž je teď v pěkném národním kroji a kozlíka[23](#footnote-27518-23) jeden fábor, i VOCILKU. Od komorníků předvede ŠVANDU před princeznu DVOŘAN._

**DVOŘAN** _(šeptavě)_: Jeho Milost, sultán všech sultánů, posílá své milované dcerušce tohoto muzikanta, aby její vysoce urozený smutek umírnil.

_ŠVANDA se na pokyn VOCILKŮV ukloní a začne hrát._

_Několik taktů uplyne, aniž si kdo hudby všimne. Ale pak začne dvořan po dvořanu přiznávati takt, kývat hlavou, přizvukovat a rozhoupávat se, až konečně vjede milostná polka všem do nohou a rozproudí bez ohledu na etiketu směšný mumraj. Tehdy odhodí závoj i ZULIKA a plna smíchu se rozběhne k ŠVANDOVI._

**ZULIKA**: Krásný a milý pane hudebníku, Zulika ti děkuje, že jsi vlil do vyprahlého květu jejího srdce hedvábnou rosu rozkoše. Už bylo okoralé jako mladá zahrada na poledním slunci; ale tvými čarozvuky se osvěžilo jako slavík v lotosovém květu.

**ŠVANDA** _(neví, má-li se smát, či klanět)_: Ano – jak říkáme – vzácná princezno – smutná.

**VOCILKA** _(stranou)_: I starou straku! Ta si švitoří jako zamilovaný veršovec.

**ZULIKA**: Ale teď mi musíš pořád hrát, rozumíš? – nebo se mi znovu zasteskne.

**ŠVANDA**: Jak totiž kozlíček –

**VOCILKA** _(potají)_: Mluvte něco chytřejšího.

**ŠVANDA**: Copak?

**VOCILKA**: Řekněte alespoň: šaramantní.

**ZULIKA**: Řekni si, jak tě odměním. Chceš krásný zámek nad mořem?

**ŠVANDA**: Ten bych těžko nesl domů.

**ZULIKA**: Zulika má tebe a tvou hudbu tak ráda, jako má rád beránek čerstvé lupení a rybička čerstvou vodičku. Jen si řekni, po čem touží tvoje srdce; Zulika to řekne otci a všechno budeš mít.

**VOCILKA** _(tajně)_: Teď si honem vymyslete něco tyranského.

**ŠVANDA**: Och, ach – _(K VOCILKOVI.)_ Když já nemůžu dostat ze sebe slovo, ona se po mně tak dívá.

**ZULIKA**: Či snad Zulice nevěříš?

**ŠVANDA**: Ano – a jak! Kdopak je ta Zulika?

**ZULIKA** _(směje se)_: Kdo že je? Jaký jsi veselý! Kdožpak jiný nežli ta, kterou jsi rozesmál, které se tak líbíš a která stojí před tebou, šťastna, že jsi jí spadl jako z nebes. Ale to ti povídám, odejít mi nesmíš, sice by se Zulika hněvala – ó malá Zulika se umí také hněvat – jen se podívej! – Ale to dlouho netrvá, Zulika se hned zas udobří a směje se na tebe. Tak se směj také!

**ŠVANDA**: Hehehe!

**VOCILKA** _(po něm)_: Hahaha!

**ZULIKA**: A tohle je divný člověk. Líbí se mi, je hodně k smíchu. Je to tvůj otrok?

**VOCILKA**: Před tvou krásou je otrokem celý svět.

**ZULIKA**: Toho neprodávej. Nechám si ho, bude u mne šaškem.

**ŠVANDA**: Ale já nevím, slavná princezno – zdali tak dlouho tady –

**ZULIKA**: Co – tak dlouho?

**VOCILKA**: Nešlapte si po štěstí!

**ŠVANDA**: Smím-li tady tak dlouho zůstat?

**ZULIKA**: Proč bys nesměl? Chceš zlato, drahokamy? Ty musíš!

**VOCILKA**: Držte se zuby nehty! Berte!

**ZULIKA**: Chceš papouška, kolibříky? Chceš sultánovu loď? Anebo – ano, to je rozkošný nápad. Chceš mě?

**ŠVANDA**: Jak to – chceš mě?

**ZULIKA**: Vezmi si mne za ženu!

**ŠVANDA**: Za že…? _(K VOCILKOVI.)_ Tady jsou po těch vdavkách jako včely na med.

**VOCILKA**: Hurá! Berte všema čtyřma. Tohle máte terno!

**ZULIKA**: Máš také radost? Teď nám teprve bude do smíchu. Tatíček sultán chtěl beztoho dát Zulice ženicha, ale ten se jí nelíbí, a proto také stonala. Jenže teď malá Zulika řekne, že se jí líbíš ty, a vezme si tebe.

**ŠVANDA**: Ale nejmilostivější princezno, já přece nemohu –

**VOCILKA** _(zarazí ŠVANDU a předstoupí)_: Vyslovit tu rozkoš, která se ve mně rozlévá z tvé milosti, která se mi vaří v žilách a hrozí, že mi roztrhne srdce – to chce milostpán říci.

**ZULIKA**: Ale milý dudáčku, Zuliky se nemusíš bát. Zulika se dala už dávno poučit, co mají ženy umět: mají být milé a přítulné – jen se nic neboj. Jsi smutný? Zulika tě rozveselí. Zazpívá ti, zatancuje ti; nebo je snad malá Zulika ošklivá? – Počkej tady, tvoje Zulika teď poběhne k otci sultánovi a poví mu všechno o našem štěstí. _(Odběhne, za ní její společnost.)_

**ŠVANDA** _(stál chvíli jako socha, konečně se probere)_: Já se zblázním!

**VOCILKA**: To věřím. Tomu se také říká bláznivé štěstí.

**ŠVANDA**: Co to žvastáš? Což si mohu bláznivou Zuliku vzít? A hlavně, co by tomu řekla Dorotka?

**VOCILKA**: Prosím vás, o té Dorotě mi teď nemluvte! To je tak, jako by mě někdo zval na bažanta a já se mu poděkoval, že ne – že dnes nemohu – že mám doma brambory.

**ŠVANDA**: Já – já uteču!

**VOCILKA**: I pro mne – Ale až po svatbě!

**ŠVANDA**: Moje svědomí –

**VOCILKA**: Houby, má-li vás ta Dorotka opravdu ráda, tak vám ještě bude přát, že dostanete princeznu!

**ŠVANDA**: Proč to?

**VOCILKA**: Když uděláte takové štěstí, řekne si, jistě na ni nezapomenete a obšťastníte také ji. To vám nebude pak záležet na nějakém tom soudku dukátů – a nějakého kavalíra dostane také – možná že se rozmyslím sám.

## Výstup 8

_ALENOROS s otrokyněmi, které nesou na polštářích zlaté skříňky s dary._

**ALENOROS**: Drahý cizinče, děkuji ti vroucně, že jsi vlil paprsek radosti do srdce mého růžového lístku, mé dcerušky – a zatím ti podává láska otcovská na důkaz své vděčnosti tuto maličkost – _(pokyne otrokyním, které s dary odejdou)_ – vezmou ti to hned domů.

_VOCILKA si mne radostí ruce._

**ŠVANDA**: Není toho přece jenom tuze mnoho, pane králi?

**VOCILKA** _(potají)_: I jen berte! Čím víc, tím líp!

**ALENOROS**: Mimoto mi zjevila Zulička, že tě miluje a ty ji chceš za manželku. Já jsem jí už sice vyhledal statného ženicha, ale ona v něm nejspíš nemá zalíbení, a tak já – _(pláče)_ protože chci jenom její štěstí –

**DOROTKA** _(za scénou)_: Pusťte mne, já s ním musím mluvit!

**ŠVANDA**: Prachumučená hodino – tohle je Dorotka!

**VOCILKA**: Ale teď se seberte!

**ALENOROS**: Co to je?

## Výstup 9

**DOROTKA** _(přiběhne)_: Ach, tady je! Švando, je to pravda, co se roznáší po celém městě? Ty si budeš brát princeznu?

**ALENOROS**: Kdo je to dítě?

**VOCILKA**: Nešťastná osoba, královská Milosti – Veličenstvo. My ji i s tímhle člověkem živíme z útrpnosti – ale musíme je držet pod zámkem.

**ALENOROS**: Proč to?

**VOCILKA**: Mívají někdy nebezpečné nápady.

**DOROTKA**: Švando!

**ŠVANDA** _(hrozivě)_: Vocilko, mlč!

**VOCILKA**: Teď mlčte vy! Tahle někdy myslí, že je princezna z pohádky, a ráda by si namlouvala mého pána a tenhle hudlař myslí, že je druhý Paganini.

**KALAFUNA**: Já hudlař – i ty ferino!

**DOROTKA**: A ty to trpíš, Švando? Ty dovolíš, aby o mně tak mluvil? To mám za to, že jsem z lásky k tobě šla z domova – od čerstvého tatínkova hrobu? Ted‘ věřím všemu. Žádné dudy, za jinou, za princeznou jsi běžel!

**ŠVANDA**: Což nevidíš, Dorotko, že se mi zbláznil sekretář?

**DOROTKA**: Jen nic nemluv, já už vidím tvou faleš! Tak, Švando, mluv! Nestůj tady jako svědomím odsouzený, otevři ústa – potěš mě!

**VOCILKA** _(ke králi)_: Jen se podívejte na ty oči! To je její zlá hodina, a to nám někdy uteče.

**ŠVANDA**: Dorotko, dej si vyložit – kdež bych já – ale tady u dvora –

**DOROTKA**: Pěkné umění, pěkná muzika, běhat za ženskými. Kdy­bych tady nebyla –

**ŠVANDA**: Tak ty tak? Už si mysli, co chceš, vyčítej mi, jak chceš, já už ani neceknu! Já mám taky svou hlavu; když nechceš rozumět tomu, jak to chodí ve velkém světě, čekej na mne doma!

**ALENOROS** _(volá)_: Odveďte ty lidi a zavolejte k nim našeho lékaře!

**DOROTKA**: Švando!

_ŠVANDA se furiantsky obrátí zády._

**VOCILKA** _(drží ŠVANDU, potajmu)_: Tak je to dobře, ani se nehýbejte.

**DOROTKA**: Jdeme – a domů! Na tuhle hodinu si vzpomeň, Švando!

_Odvádějí ji, jiní se chopí KALAFUNY._

**KALAFUNA** _(křičí)_: Ani na mne nesahejte, vy Turci, já jsem primárius – kápo strakonické bandy. A domů! Ano, Švando, my jdeme domů!

**ALENOROS**: O ty nešťastníky se neboj, můj lékař je ošetří a pak ať si jdou svou cestou. A já teď půjdu a řeknu své Zulice, že to, nač se oba těšíte, vaše oddavky, budou co nejdříve. _(Odejde s průvodem.)_

**ŠVANDA** _(stál tu jako strnulý)_: Umučená hodino, co jsem to udělal? Srdce mi pukne a vyletí skrz žebra, že ho do smrti nenajdu! _(Chce ven.)_

**VOCILKA** _(chytne ho)_: Pomalu s tou flintou! Kam to míříte? Chcete svému štěstí vystřelit oči?

**ŠVANDA** _(ožene se po něm)_: Jdi ode mne, ty pokušiteli! Já musím za Dorotkou.

**VOCILKA**: Až někdy jindy! Teď dovolte, abych vám nalil trochu rozumu, kde ho nemáte sám.

_Za scénou řinkot zbraní._

**ŠVANDA**: Co je to zas?

**VOCILKA**: Snad tu mají někde brousek pro kuchyni – ale jen aby nám přitom nechtěli zavařit.

**ŠVANDA**: To by mi ještě scházelo.

**VOCILKA**: Inu, kdo se pustí do romantického života umělců, ten si musí na smrt zvyknout.

## Výstup 10

_ALAMÍR se svým námořním lidem ve zbrani. Předešlí._

**ALAMÍR**: Kde je ten strůjce omamných písní, který se opovážil naplnit plamenem sladké touhy květinu mé lásky, zřítelnici mé duše, že se nyní po něm obrací a prahne?

**VOCILKA** _(s poklonami)_: Co vlastně ráčíte poroučet? Koho to hledáte?

**ALAMÍR**: To ty jsi ten černokněžník, který mi svou proklatou hrou odloudil princeznu Zuliku, že by teď i její slabý otec zrušil dané slovo – nebýt mého meče? Jsi ty ten český dudák?

**VOCILKA** _(skočí za ŠVANDU)_: S dovolením, já jsem jen chudák. Ale tohle je ten čarodějník s dudama. Vemte si ho! Seberte si ho! – Mně po něm nic není.

**ALAMÍR** _(ukáže na ŠVANDU)_: Toho se chopte! Však já mu vykážu rezidenci, že mu zajde chuť svádět sladkým toužením panenské růže naší země. Odveďte ho!

**ŠVANDA**: Počkejte, pane princi, nejsem váš, abyste mě –

**ALAMÍR**: Vojáci!

**ŠVANDA**: Cože, pane princi! Já pán – vy pán! Já vás chytím – tak ne tolik najednou – potluču vás všechny! Vocilko! Cekretáři, pomoz! _(OZBROJENCI jej přemohou a mezi křikem odvedou.)_

**VOCILKA** _(stojí vpředu s rukama nazad přeloženýma)_: To by se mi chtělo!

**ALAMÍR**: A ty, který jsi bezpochyby jeho pomocník a otrok – běž a navrať se k lidem vašich krajin a pověz tam, co se tu stane každému, kdo se opováží k nám přijít a pytlačit! Běž!

**VOCILKA**: Servitore – já to vyřídím! _(Utíká za smíchu PRINCE.)_

_Proměna – vězení._

## Výstup 11

_Alamírovi oděnci vhodí ŠVANDU do vězení. ŠVANDA sám._

**ŠVANDA**: To se to se mnou zatočilo – teď jsem dodudal! Teď jsem ze vší slávy v louži – i s tisíci! Ty jsi měl pravdu, Kalafuno, když jsi mi říkal, abych zůstal doma. Ale já měl zabedněnou palici a nevěděl jsem, jaká skluzavka je ten velký svět. Doma jsem měl aspoň jednoho kamaráda – a tady jsem padl do rukou obyčejným i vznešeným darebákům. Doma jsem měl Dorotku – ach, na tu nesmím ani vzpomenout, nebo bych se hned oběsil a ještě k tomu abych se vypohlavkoval oběma rukama. Dorotka má ke mně lásku jako trám – a já – já! Ale to vše zavinil ne můj kozlík, ale ten darebák, ten Vocilka! Dostanu-li toho chlapa ještě jednou mezi pěstě – ale to je daremná myšlenka! Tady mi snad chystají lněný obojek. A také jsem ho zasloužil. Já měl říci: Princezno, takhle a takhle, to nejde! Ale to mě posedlo furiantství a já jen, jak bych udělal Dorotce naschvály. Hlavu bych si strhl! Věru, já jsem ten nejmizernější chudák; snad je to tím, že stojím ve světě tak sám a sám, odmalička jako kůl v plotě. – Rodiče jsem nikdy nepoznal – ach, na ty nechci vzpomínat! – Moje matka! Zrovna jako by to byla nějaká vlčice!

## Výstup 12

_Zjeví se ROSAVA._

**ROSAVA**: Mlč, nerouhej se, neposkvrňuj jméno své matky!

**ŠVANDA**: Kdo je ta postava? Kdo jste? Co mi chcete?

**ROSAVA**: Přicházím ve jménu tvé matky.

**ŠVANDA**: Znáte ji?

**ROSAVA**: Jako své srdce.

**ŠVANDA**: Tedy jí vyřiďte, že ji pozdravuju – že si mohla na mne vzpomenout dřív – že jsem už vystál pro ni dost, žel ani nevím, čí jsem – že mě našel slouha!

**ROSAVA**: Ustaň! Kdyby tě slyšela, srdce by jí žalostí puklo.

**ŠVANDA**: Žalostí? Tak proč mi nedala o sobě vědět ani slovíčko?

**ROSAVA**: Nesměla. Ačkoli ji to k tobě táhlo dnem i nocí, přeci musila svoji lásku potlačit a podrobit se tajemné vyšší moci.

**ŠVANDA**: To je mi čistá láska! Směl jsem se já přiblížit k Dorotce? – A přece jsem byl pořád u ní. Ach, kdybych měl teď alespoň Dorotku!

**ROSAVA**: A tvá matka tě tolik miluje!

**ŠVANDA**: Co je mi to platno, když o tom nevím! Být moje matka jako jiná, alespoň by se byla někdy zeptala, zdali to nebolí, když jsem viděl, jak si jiné děti hrály s matkou, a já musel zalízt do křoví a tam plakat a vyplakat ze sebe, že nemám tu, která na světě nejlíp pohladí a pomiluje. I mlčte mi o lásce mé matky! Kdyby byla jako jiná, musila by vědět, co já sám viděl u jiných – že je matka nejšťastnější, když může své dítě přivinout k srdci.

**ROSAVA**:

Při svitu nebes, pryč s mým poutem!  
Chci, synáčku, tě obejmout jen,  
navzdory slibu, lásko má!  
Ať vzbudím běsné hněvy skryté,  
alespoň jednou zlíbám dítě:  
pojď, drahý, já jsem matka tvá!

_Temné zahřímání._

**ŠVANDA**: Cože to pravíte?

**ROSAVA**: Ty jsi mé dítě!

**ŠVANDA**: Ó, můj bože! A já jsem hrůzou jako zkamenělý.

**ROSAVA**:

Pojď, ó pojď a nenech matku žebrat;  
brzo vyprší má chvíle. Nech mne, smutnou,  
jedinkrát se těšit z nejsladšího  
zvuku úst tvých, volajících: matko!

**ŠVANDA**: Maminko! _(Obejmutí.)_

**ROSAVA**:

Ty mé draze zaplacené dítě,  
teď tě držím, sladkou kořist,  
po které jsem léta prahla,  
vzdychala – a nyní do loukotí  
osudného kola sáhla.

_Temné hřímání._

Slyšíš, dítě? Krutý hlas mne volá  
od tebe snad navěky.  
Sejdeme-li se však ještě jednou,  
běda, odvrátíš se, nepoznáš mě,  
hrůzou zapudím tě bezděky.

_Hřímání stále roste._

**ŠVANDA**: Nikdy, maminko! – Ach, co se děje?

**ROSAVA**:

Pryč, jen pryč, mé dítě, jen se zachraň,  
než se země pod nohama zboří!  
Píseň tvá tě chrání, hrej – ó hrej!

_ŠVANDA hraje, cesta se mu otevře, on odchází. Hřmění dále roste._

## Výstup 13

_LESANA se zjeví v doprovodu divých žen, ROSAVA._

**ROSAVA** _(klekne před LESANOU)_:

Orteluj mě, paní – jenom jednu  
milost, poslední, mi prokaž:  
vyveď mého syna s věrnou  
jeho dívkou z nebezpečí!  
Pak mi pokutu dej sebevětší.

**LESANA**:

O syna již nepečuj, ten sebe  
osvobodí sám – i věrná dívka  
bude propuštěna z vazby.  
Ty však poznáš, kam že vede cesta,  
když se naše síla míchá do drah  
lidských osudů,  
nám i lidem je to na škodu.  
Ty jsi promarnila věčnou mladost,  
teď tě odsuzuji ve sbor divých žen.

_Divé ženy plesají hlasitým smíchem._

Odnímám ti všechnu moc tvých kouzel,  
kde jsi dříve vládla, služkou budeš jen.

**ROSAVA**:

Děj se podle vůle tvé, má paní,  
synu neškodí, co matku raní.

**MIHULICE**:

Synáček tvůj, je-li pravda,  
to je krásy květ?  
Hi, hi! Až jen zrejdí svět,  
ten nám musí v lese, jak se vrátí,  
o nejbližším novoluní hráti.  
Zkusíme tu sílu jeho!

**ROSAVA**: Nedopouštěj, paní!

**LESANA**: Na tobě jest, ty jej ochraň zlého.

_Zmizí s průvodem._

**ROSAVA** _(sama)_:

Užijte všech násilí!  
Když je se mnou láska v spolku,  
marné vaše úsilí;  
berte všechny živly ku pomoci,  
láska odolá i čaromoci!

_OPONA_

[14](#footnote-27518-14-backlink) Uvidíme. (It.) _Pozn. red._

[15](#footnote-27518-15-backlink) Pižmový. _Pozn. red._

[16](#footnote-27518-16-backlink) (Patálie), vojna, bitva. _Pozn. red._

[17](#footnote-27518-17-backlink) Služebník, pane muzikante. (It.) _Pozn. red._

[18](#footnote-27518-18-backlink) Lístky. _Pozn. red._

[19](#footnote-27518-19-backlink) Pravý, skutečný. (Franc.) _Pozn. red._

[20](#footnote-27518-20-backlink) Starý italský hudební nástroj (trubka), užívaný námořníky. _Pozn. red._

[21](#footnote-27518-21-backlink) Hostina. _Pozn. red._

[22](#footnote-27518-22-backlink) Hlava, vedoucí. (It.) _Pozn. red._

[23](#footnote-27518-23-backlink) Měch u dud. _Pozn. red._
