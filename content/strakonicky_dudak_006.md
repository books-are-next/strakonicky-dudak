---
title: DĚJSTVÍ PRVNÍ
---

## Výstup 1., prolog před oponou

_Vystoupí VOCILKA v nevalném obleku, který však střihem prozrazuje lepší časy (VOCILKA mívá dlouhé vlasy, kníry a bradičku, na zádech malý vak, v ruce tlustou hůl), a zpívá:_

Celý svět je jako koule,  
těžko na něm stát jen nohama;  
nechce-li mít člověk boule,  
musí se ho chytat rukama.  
Tu to klouže,  
tam se boří,  
tu je louže,  
tam to hoří:  
člověk má se jen co točit,  
nechce-li si uši smočit.  
Kdo však umí chytře hrát,  
dovede tu pevně stát.

_VOCILKA rozhrne oponu příštího obrazu a zmizí._

_Proměna._

## Výstup 2

_Před hospodou ve vsi o pěkné hodince. Děti hledí oknem do šenkovny. Je právě po tanci, ozývá se ještě výskání, tleskání a dupání. ŠAVLIČKA s motivem ,,Generál Laudon jede skrz vesnici“ a KODĚRA z hospody._

**ŠAVLIČKA**: I aby do toho prachmilión granátů! Já vím také, co je kus legrace a zábavy, ale tohle vaše vyražení s kozlíkem – to je mi milé jako březová mast našeho profousa[1](#footnote-27518-1).

**KODĚRA**: Aj, aj, milý chlapče, cožpak se stal z tebe poustevník? Veselost je ta nejlepší apatyka, a tanec vojáka nezabije.

**ŠAVLIČKA**: I což je o tanec – mangari![2](#footnote-27518-2) Voják má podle toho podešve, nebýt jen při něm těch vašich zlořečených dud.

**KODĚRA**: A mordije jo, tak říkáš nebýt? I toť by pak bylo celé posvícení jako kaše bez omastku a perníku.

**ŠAVLIČKA**: Měli byste mít pořádnou tureckou kapelu – plnou kruchtu muzikantů, helikóny[3](#footnote-27518-3), křídlovky, pozouny –

**KODĚRA**: I, i, copak ti napadá. Aťsi jen jednají ty novomódní plechy po městech, aťsi! My tu držíme na dudy; to je poctivá, staročeská muzika.

**ŠAVLIČKA**: Že by z ní myši utekly.

**KODĚRA**: Ó, já se při ní zmláda jaktěživ dost vytrdloval.

**ŠAVLIČKA**: To věřím, protože jste jaktěživ jiné intrády[4](#footnote-27518-4) neslyšel; ale kdo byl na vojně –

**KODĚRA**: To věřím, ten zná muziku – až někdy záda brní.

## Výstup 3

_Z hospody vyjde několik chasníků, někteří jenom pro ochlazení, jiní s rosolkou a pivem, i zavdávají děvčatům. KALAFUNA jde s houslemi v ruce. ŠVANDA s dudami. Předešlí._

**KALAFUNA**: Tak zase do kola, mládenci, dokud mi šmytec hupsá, zahrajeme vám něco od podlahy.

**ŠAVLIČKA**: Buď rád, skřípale, že tě nikdo neslyší.

**KALAFUNA**: Skřípale? Hehe! – Kdybych tě neznal, Šavličko, myslil bych, že mi chceš míchat žlučí. Já jsem starý primárius[5](#footnote-27518-5).

**ŠAVLIČKA**: Ty? To si přijď k nám poslechnout primáriusa, když přijede takhle nějaký z Babylónu – nebo odkudsi. Ten hraje, divže si neutrhne ruce, a posluchači dostávají křeče.

**KODĚRA**: I hrome!

**KALAFUNA**: He, he – to by byla pěkná muzika!

**ŠAVLIČKA**: Teď se nesmí hrát – _(napodobí hraní na housle)_ tidli dity, didlity – to by nabral! – Teď to musí chodit: prásk, bum, šrum – a zase: dlajdlajlaj, jako když se dva hubičkují – to padají tolary.

**KODĚRA**: Tolary?

**ŠAVLIČKA**: Teď se vydělají muzikou zlořečené peníze.

**KALAFUNA**: Že vydělají?

**ŠAVLIČKA**: Mangari, jako smetí! Tisíce.

**KALAFUNA**: To je mluvka.

**ŠAVLIČKA**: Tisíce, povídám, smete takový muzikant podle nej­novější noty za večer!

**ŠVANDA**: A nač takový člověk hraje?

**ŠAVLIČKA**: Nač? No – na ledaco.

**ŠVANDA**: Také na dudy?

**ŠAVLIČKA**: Na du… hahaha! To by ještě scházelo.

**KODĚRA**: Pročpak? Vždyť je to kus poctivé muziky. Dudy pocházejí z časů –

**ŠAVLIČKA**: Krále Holce.

**KODĚRA**: I tuhle náš lid začíná už jaksi po jiné muzice uši nastrkovat; ale dokud jsem tady rychtářem já, musí se držet na dudy. A ve městech? Myslím, že by si tam také jednou mohli uši namastit dudami! _(Odejde.)_

**ŠAVLIČKA**: Inu, dávaly se už koncerty na drnkačku, proč by to nešlo taky s dudami? Mangari! Ale musel by člověk něco umět – rozumíme?

**KALAFUNA**: I což je o to! Švanda to umí z fundamentu[6](#footnote-27518-6); dnes to arci vidět není, když mu láska tlačí na osrdí – he he! – a z toho má potom ten krátký dech.

**ŠAVLIČKA**: Pro holku bys věšel hlavu jako zmoklý kapoun[7](#footnote-27518-7)? Škoda že neznáš nějakou onačejší muziku než ty dudy, mohl bys rovnou do světa a vydělávat peníze; potom bys neměl s láskou žádných hořkostí. Peníze dokážou, nač si jen pomyslíš. Kdo má cvoky, podepírá boky.

Peníze jsou pány světa,  
dukát, to je pravý rek,  
a co někdy stovka umí,  
to by člověk sotva řek.  
Bez peněz  
se nechce žít,  
bez peněz  
se utopit.  
Bez peněz,  
ach bez peněz,  
žiješ hůř nežli ten pes.  
Jenom k nebeské armádě  
až se budem jednou brát,  
ano, jen v tom těžkém pádě  
bez peněz to půjde snad.

_Vrátí se do hospody, všechna chasa s ním; jen KALAFUNA a ŠVANDA zůstanou vpředu._

**KALAFUNA** _(po chvilce)_: Jářku, Švando, máme tady civět pánubohu do oken? Pojď, snad cvrnkne někdo dvacetníkem.

**ŠVANDA**: Jdi jen sám – nemám dechu – mně je tuhle _(sahá si na srdce)_, jako by mi chtěly všechny měchy prasknout. Neslyšel jsi, že má jiný za muziku tisíce?

**KALAFUNA**: Snad je potřebuje, přej mu je.

**ŠVANDA**: Já je potřebuji taky.

**KALAFUNA**: I jdi – my máme dost, hehe, když nedělá žaludek bandurskou.

**ŠVANDA**: Ale já chci víc! Půl tolaru mi nestačí; za to nemohu Dorotce koupit ani šněrovačku.

**KALAFUNA**: A ty bys jí nejraději koupil hned také čepeček – však já do tebe vidím. Ale bez šněrovačky se můžete mít také rádi.

**ŠVANDA**: Můžete! Co mi pomůže, když mi dá šenkýř na stůl plný džbánek, a já se ho nesmím dotknout? Dorotčin tatík, hajný Trnka, mi hrozí, že mi zpraží zadek jako zajíci.

**KALAFUNA**: To jsou tak hloupé řeči tatíků, když hoch nemůže hodit na stůl hned plný pytlík. Snad budu také takový mumloun, až mi ta moje kuřata dorostou.

**ŠVANDA**: Ale já vím, co udělám. Do toho kozlího měchýře už tady ani nefouknu; ale půjdu do světa a přinesu si tisíce!

**KALAFUNA**: He, he – kdyby to byly hniličky – proč ne?

**ŠVANDA**: Jen se posmívej! Půjdu a půjdu! Já měl už dávno táhnout sirky, nynčko[8](#footnote-27518-8) to vidím. Když vydělá jiný člověk peníze drnkačkou, seženu já dudama také něco – a kdyby to byl jenom jeden tisíc.

**KALAFUNA**: Tobě ty zpropadené tisíce zmatou ještě kolečka. Podívej se na mne; já neměl ani zlámané grešle – he, he, když jsem si namlouval svou slaďoučkou Kordulku – její máma na mne brala koště –, a přece jsem holku dostal. Jenom trpělivě, jenom nic násilím.

**ŠVANDA**: Já nemám takovou račí krev!

**KALAFUNA**: Ale já dostal svou sladkou Kordulku.

**ŠVANDA**: A těm našim švihákům v koženkách dudy už také jaksi nevoní. Pryč tedy, hajdy do světa! Tam jsou tolary. Jen si tady hudlař a louskej bídu sám – já budu shánět tisíce! _(Odejde.)_

**KALAFUNA** _(jde za ním)_: Jakpak sám, když mám svoji drahou Kordulku? _(Volá za ním.)_ A počkej, zejtra máme ještě sousedskou! – Je pryč, chudinka, kvůli ženské – a pryč!

## Výstup 4

_KORDULA z protější strany, s ní HONZÍK, FRANTÍK a KAČENKA, KALAFUNA._

**KORDULA**: Ouhal – muži, Kalafuno! Co je to?

**KALAFUNA**: Ah, ty jsi tady, moje slepičko – a hned s celou kukaní?

**DĚTI** _(se okolo něho shrnou a ohmatávají mu kapsy)_: Tatínku, máte koláče?

**HONZÍK**: Já bych rád nějaký makový.

**FRANTÍK**: A já hodnou měchuru.

**KALAFUNA**: Já také, mladý Kalafuno, já také, jen co je vyndají z pece; maminka trochu pozdě zadělala.

**KORDULA**: Jen dělej při naší nouzi ještě hlouposti. Co zde zevluješ? Není živé duše v hospodě?

**KALAFUNA**: Oh – jako nabito.

**KORDULA**: Tak? – a ty tady chytáš hejly, místo abys seděl u cimbálu a chytal dvougrošáky?

**KALAFUNA**: Hehe – hrdličko, my žádný cimbál nemáme – leda kdybys tam přišla ty – to by byl cimbálek!

**KORDULA**: Že ty nemáš ani ruky, ani kapsy, kde by krejcar uváznul!

**KALAFUNA**: Ale dušičko!

**KORDULA**: To víš dobře, jak jsem na to posvícení čekala!

**KALAFUNA**: Já také, dušičko. Čtrnáct dní jsem si šetřil žízeň.

**KORDULA**: Já potřebuji na zimu sukni, Kačenka střevíce, Honzík kazajku –

**KALAFUNA**: He, he.

**KORDULA**: Kdybys za něco stál, pořídíš si alespoň teplé rukavice –

**KALAFUNA**: He, he.

**KORDULA**: Ale to ty ne! – Jenom abych já se dřela, abych já se o všecky krky starala, vstávajíc lehajíc abych myslila, co strčím dnes do hrnce!

**KALAFUNA**: He, he.

**KORDULA**: Ale to musí být jináč, to ti povídám!

**DĚTI**: Maminka se zlobí! _(Schovávají se za otce.)_

_KALAFUNA se jen pořád svým dobrosrdečným způsobem směje. KORDULA hledí na něho a neví, co má říci._

**KALAFUNA**: Stará! _(Natahuje po ní krk a špulí ústa.)_

**KORDULA**: Teď se podívejme na toho blázna! _(Sotva se zdrží smíchu.)_ Já tady kážu –

**KALAFUNA**: Dnes je posvícení, dnes se nekáže! Pojď sem a dej mi hubičku, he, he.

**KORDULA**: Dej radši dětem koláč.

**KALAFUNA**: Dám, dám, slepičko. Půjdeme do hospody, potom po chalupách – to bude koláčů plná ošatka. Ale teď se neškareď – a pojď, dej si zahrát – he, he, však on tě někdo provede! Jsi ještě jako lusk.

**KORDULA**: To je potom pojednání s mužem! Raději do vody skočit nežli se vdávat.

**KALAFUNA**: Arci, arci – ale žádná to neřekne před vdavkami, každá teprve deset let potom – když se nabaží. Ó, vy ženské safra­portské. _(Vede ji přitom do hospody – děti se hrnou za nimi.)_

_Proměna – křižovatka u hájovny._

## Výstup 5

_ŠVANDA, potom DOROTKA._

**ŠVANDA** _(přicházeje, pozorně se ohlíží)_: Jistě je doma – starý ji k muzice nepustí – a sám bude v lese. _(Klepá na okno ve stavení hajného.)_ Dorotko!

**DOROTKA** _(ve stavení)_: Kdo je to?

**ŠVANDA**: Já. – Pojď trochu ven!

**DOROTKA** _(vycházejíc)_: Kdopak je ten já? – Ach, jsi to ty? Kdepak ses tady vzal? Já myslím, že sedíš v hospodě – a na mne ani nevzdechneš.

**ŠVANDA**: I dej mi pokoj! Já utekl z hospody, protože ti musím něco říci.

**DOROTKA**: Jen aby to bylo něco veselého. Mně se dnes zdálo o růžích a to znamená mnoho pláče. Copak je to?

**ŠVANDA**: Já vím, co udělám, aby se tvůj tatík na mne nesatanil.

**DOROTKA**: Copak je to?

**ŠVANDA**: Aby mi dovolil za tebou chodit.

**DOROTKA**: Copak to uděláš?

**ŠVANDA**: Já vím, jak dostanu peníze!

**DOROTKA**: Ty?

**ŠVANDA**: Mnoho peněz!

**DOROTKA**: Mnoho?

**ŠVANDA**: Dnes se mi zajiskřilo v mozku a chytlo to jako v plném troudníku[9](#footnote-27518-9). Dorotko, za několik neděl budeme svoji!

**DOROTKA**: Za několik neděl? I ty jemináčku – ach, ty můj zlatý Švando z Blatí! Mne to už beztoho všecko mrzí; tatínek pořád hubuje, a já na tebe nemohu zapomenout; budu na tebe myslit snad ještě v černém hrobě. – A jak to dokážeš?

**ŠVANDA**: Rychle mne obejmi, Dorotko, a uhlídáš ten důkaz.

## Výstup 6

_TRNKA s ručnicí na rameně. Předešlí._

**TRNKA**: Tchoř je v komoře! – I prach do luňáka, půjdete-li pak od sebe? Nedáte si pokoje ani o božím poledni? Kolikráte ti mám říkat, ty parohatý dudáku, abys mi za holkou nelezl? Budeš tak dlouho dělat, až ti vsolím do lýtek hrst broků.

**ŠVANDA**: Nechte si povědět, strýčku Trnků –

**DOROTKA**: Ano, tatínku, nechte si povědět; jak to teď vypadá –

**TRNKA**: Ticho! Já bych si z toho nic nedělal, že ani otce, ani matky nemáš –

**ŠVANDA**: No, snad jsem nespadl z dubu jako žalud?

**TRNKA**: Nu tedy, že ani otce, ani matky neznáš. Já bych nedbal na lidské řeči, jen kdybys měl do čeho kousat. Kdybys byl aspoň pacholkem u koní, a třeba jen tím pastýřem, jako býval tvůj nevlastní otec, abys měl krajíc jistého chleba –

**DOROTKA**: Ale počkejte, tatínku…

**TRNKA**: Mlčíš mi! Já vím, co chceš – přimlouvat se, domlouvat se, známe se, ty jsi chtivá straka – hr! hr!, jen abys ho už měla. Ale co potom? Pískat kudlu.

**ŠVANDA** _(hezky hlasitě)_: Však není tak zle, pane Trnko! A kdybyste věděl –

**TRNKA**: Já vím až dost!

**DOROTKA**: Nic nevíte, tatínku! Švanda dostane peníze.

**ŠVANDA**: Tisíce – aha! Teď byste rád věděl, kam sýkora nosem sedá.

**DOROTKA**: Slyšíte, tatínku? A za dvě neděle máme svatbu. Já dostanu novou sukni, viď, a novou šněrovačku –

**TRNKA**: Ale ty poblázněná pěnkavo! Kdepak by vzal ten chudák peníze? Rodičů nemá, přátel nemá, vydělat si je neumí –

**ŠVANDA**: Kdož to ví? – a jen abyste o tom věděl – já jdu do světa!

**DOROTKA**: Do světa? Švando, co ti napadá? Jakpak bude potom za osm dní svatba? Svět je bůhvíjak veliký – toť se do té doby nevrátíš?

**ŠVANDA**: Tedy musíš trochu čekat; já si také dám srdce na zámek.

**TRNKA**: Ale copak chceš, ty janku, ve světě? Vždyť jsi jaktěživ nebyl dál nežli v Strakonicích?

**DOROTKA**: Ano, co tam chceš?

**ŠVANDA**: Vydělávat peníze!

**TRNKA**: Jakpak?

**ŠVANDA**: No – dudami.

**TRNKA**: Du… hahahaha!

**ŠVANDA**: Co se smějete? Teď se vydělává nejvíce peněz muzikou.

**TRNKA**: I ty pomámený strakapoune! Jsi tak hloupý, nebo se tak stavíš? _(Opravdově.)_ Teď se vydělávají peníze tuhletím _(ukáže na čelo)_ a tuhletím _(ukáže ruce)_ – ale dudy? Máš mě snad za blázna? Můžeš jít – i ano, ale po hospodách, kde ti budou házet po krejcaru – a jinde se ti vysmějou. Jdi si, jdi, ale do mého revíru mi nepáchni, dokud nebudeš mít na stole dva plné talíře – a kdyby to bylo třebas v ovčáckém baráku!

**DOROTKA**: Tatínku! Ach milý Švando, nech ten svět být světem a zůstaň doma; já radši ještě počkám, až se ti něco nahodí –

**TRNKA** (_prudce s posměchem)_: I nech ho, ať si jde; však on zase brzy přileze a bude sbírat hlady suché šípčí!

**ŠVANDA**: Třeba suché, tvrdé trnky, hajnej Trnko!

**TRNKA**: I ty rozčepejřený tetřeve!

**ŠVANDA** _(vjede do něho furiantství)_: A jakorát, že půjdu – a kdybych měl ty peníze vyžebrat!

**DOROTKA**: Ale Švandičko!

**ŠVANDA**: Mlč! – Nic si z toho nedělej. Žeť mi to také leží na prsou jako mlýnský kámen, když musím od tebe –

**DOROTKA**: Já tě nepustím!

**ŠVANDA**: Neplač – já něco umím a ty tisíce přinesu. To se pak podíváme, co bude mít tvůj tatík proti mně. Již teď by mohl olíznout po takovém zeťovi všech deset – už kvůli tobě, že se máme tak rádi – ale cožpak on ví, co to je. Celý den chodí okolo pařezů, a ještě sám zpařezovatí! _(Rozčileně odejde.)_

**TRNKA** _(chce za ním)_: I ty prachmiliónský –

**DOROTKA** _(ho zastavuje)_: Tatínku, mějte povážení – on to tak zle nemyslí – vždyť ho znáte. Jazyk má hned na kolečku, ale je to…

**TRNKA**: Ticho – a domů!

**DOROTKA**: Však já už jdu. _(Pláče.)_ Teď teprve vidím, že nevíte, co to je, když má jeden druhého rád – vy jste to nejspíš nikdy nezkusil, anebo již tak hrozně dávno, že se na to ani nepamatujete. Ale to vám povídám, tatínku – já si nemohu pomoci – pustíte-li mi Švandu do světa, lehnu si a bude po mně – anebo poběhnu za ním. _(Odejde.)_

**TRNKA**: I ty nezdár… ne, ne, tatíku, zlobit se nesmíš. Jak jsi ji vychoval, tak ji máš – co na srdci, to na jazyku, tak žádné hněvy. Vždyť víš dobře, co jí chybí, a býval jsi také takový, třeba jsi to nechtěl nýnčko ukázat. Měj si ho ráda, jestli ti srdce jinak nedá. Budeme tak dlouho na moudrého hrát, dokud nějakou hloupost nevyvedeme. _(Odejde do stavení.)_

_Pauza, nástup hudby._

**ŠVANDA** _(se vrací)_: Jářku, pantáto, nic ve zlém – Dorotko – jsou pryč. To bude těžké smiřování. – A já? Mně je, jako by se o mne dva duchové tahali: jeden šeptá, abych šel – druhý, abych nechodil; jeden slibuje zlaté hory, druhý prázdnou mošnu. _(Sedne si pod strom.)_ Co mám dělat? – Zase do hospody? – Já bych radši celý měch roztrhal… anebo do světa? – Jen kdybych věděl, že dovedu zahrát, aby se to lidem líbilo! _(Podepře se pololeže o loket a dá hlavu na dlaň.)_ Tady to arci jde – ale jak to půjde jinde? _(Z dáli je slyšet dvanáct hodin bít.)_ Už poledne. – A ve mně je hotová půlnoc – před očima se mi to mihá – hlava mi jde kolem a přece – ten boží svět, to je krása. _(Rozezní se plně píseň domoviny a zrání.)_

_Proměna – poledne v polích u lesa._

## Výstup 7

_ŠVANDA. Později LESNÍ PANNY a ROSAVA._

**ŠVANDA**: Ach, teď je mi volno – teď je tu krásně_. (Usne.)_

**LESNÍ PANNY** _(vytančí v kruhu mezi břízami)_:

Je v půli den,  
pospěšme ven  
nasbírat slunce  
do zlatých plen.  
Svou čaromoc  
až prostře noc,  
na bílé kapradí  
rozlijem slunce moc.

_Volání z dálky, které se stále přibližuje: Polednice! Ptačí zpěv a hudba zmlkne. LESNÍ PANNY se zastaví v tanci. Vystoupí polednice ROSAVA._

**ROSAVA**:

Šťastnější sestry mé,  
ztracená sestra,  
zakletá sestra  
z vašeho kruhu,  
srdéčka moje,  
o pomoc prosí,  
aby své dítě  
z úkladů a sítě  
lidských nehod vyvedla.

**BĚLENA**: S člověkem syna máš!

**LESNÍ PANNA**: To že je syn tvůj?

**ROSAVA**:

Ano, můj synek,  
pro něhož mě panovnice  
nad pannami  
temných lesů netrpěla více  
v říši své – ta bláhová!  
Myslí snad, že srdce ženy  
proti bolu této změny  
nezná žádné utěšení?  
Já to přísné vyhoštění  
ráda nesu – vždyť mám syna!  
Když je šťasten, mizí utrpení,  
které na mne uvalila vina.

**BĚLENA**: Spanilý to mládenec!

**ROSAVA**:

Ano, jako poupě boží,  
leželo mé dítě v nuzném loži,  
chudým jsem je svěřit musela!  
A přec rostlo, smavé jako kvítí,  
vídala jsem je, však políbiti –  
ne, to matka nikdy nesměla,  
to v mé kletbě bylo nejkrutější. –  
Dnes je velký muž. A sám má rád  
děvče, které nechtějí mu dát,  
že je chlapec z chudých nejnuznější.

**BĚLENA**: Jaké že má nyní přání?

**ROSAVA**:

Rád by dostal svoji milou;  
ale otec vede jinou:  
že je ženich tuze chudý,  
že nemá nic než své dudy.  
Tu chce, chlapec ubohý,  
skočit na nohy,  
běžet do světa a získat zlato,  
aby dostal dívku za to.  
Dovede to, když mu z lásky dáte  
vzácný dar, jejž samy jenom máte.

**BĚLENA**: Jakou chceš pomoc od lesních panen?

**ROSAVA**:

Vdechněte mu v jeho dudy  
svoje sladké zpěvy,  
ať tou hudbou jeho všudy,  
kamkoli jen vkročí,  
ztichnou smutek, bolest, hněvy,  
radostná ať slza jiskří z očí,  
ať se na něj každé srdce směje –  
však i zlaté odplaty mu přeje.

**BĚLENA**:

Srdečná prosba,  
splněná prosba.  
Do jeho dud vložme  
zpěvů svých kouzla:  
dudy však budou jak on sám,  
plné dobra i zla.  
Ztratí svou moc, když on jim přestane věřit,  
jejich zpěv sám v sobě nepozná.

_LESNÍ PANNY vztáhnou ruce, jako by Švandovy dudy žehnaly._

**LESNÍ PANNY**:

Zni z českých dud, hudbo mých zpěvů,  
kdykoli mládenec ten zahraje!  
Zni smutným srdcím pro úlevu,  
veselým jak zpěvné šalmaje[10](#footnote-27518-10).

**BĚLENA**:

Sladce budou jeho dudy hrát,  
pokud sám je bude milovat.  
Kdyby však v samolibé pýše  
chtěl sebe sama stavět výše  
nad nástroj, jehož nástrojem je sám,  
tu naše kouzlo pomine,  
a syn tvůj snad i zahyne.

_Úder jedné hodiny, pohyb LESNÍCH PANEN k odchodu._

**BĚLENA**:

Poledne míjí,  
vraťme se zpátky,  
za dne nám dán je  
k vládě čas krátký.

**LESNÍ PANNY**:

Skryjme se opět v lesnatém stínu,  
nám přeje doba večerních stínů.

**ROSAVA**: Děkuji, sestřičky, za lásku k synu… _(Zmizí.)_

## Výstup 8

_KALAFUNA, ŠVANDA spící._

**KALAFUNA** _(trochu bojácně se ohlíží, nežli ŠVANDU zhlédne)_: Ať neumím kalamajku[11](#footnote-27518-11) zavrznout, když jsem si to nepomyslil! To bývá jeho místečko – ale já jsem rád, když sem nemusím, zvláště o polednách. Neříkají tu darmo „u začarovaného kamene“. Hajný chlapíka vylil – he, he, a chlapec tu nejspíš prolil několik zamilovaných slziček. Teď spí! – Co mu to napadá? – a heká, jako by ho tlačila můra – místo aby on tlačil dudy. He, Švando! – Švando!

**ŠVANDA** _(vyskočí)_: Co je to? Kdo je to?

**KALAFUNA**: Já jsem to. Vezmi oči do hrsti.

**ŠVANDA**: A kam se poděli ti andělé?

**KALAFUNA**: Tady? Leda tohle roští – nebo nějaká polednice: ty zde mívají svoje rejdy.

**ŠVANDA**: Polednice? Viděl jsi už nějakou?

**KALAFUNA**: Já ne, ale matka mé báby říkávala, že její prabába jedenkráte jednu potkala a že –

**ŠVANDA**: A copak jsou vlastně ty polednice?

**KALAFUNA**: To jsou jako invalidky lesních panen. Když prý se nějaká lesní panna zamiluje do člověka, ta jejich královna ji vyžene a udělá z ní bludnou polednici, a z těch polednic se po čase stanou divé ženy. Ale teď pojď!

**ŠVANDA**: Kam?

**KALAFUNA**: No, kam – hrát!

**ŠVANDA**: Já? Hrát? Já mám teď jiné hraní v hlavě. Půjdu do světa!

**KALAFUNA**: Ale, hochu, dej si pokoj. Podívej se na mne. Já nevystrčil jaktěživ hlavu dál, než, abych tak řekl, za panské stodoly, a co mi chybí? Zdráv jsem, ženu mám –

**ŠVANDA**: To je to! – Ale já ji nemám a s holýma rukama ji nedostanu. A pro peníze musím do světa. Tam je vydělám.

**KALAFUNA**: Vyděláš? Ale co proděláš? Svět je okluzký!

**ŠVANDA**: Tisíce! Mně se o nich zdálo.

**KALAFUNA**: Tak? Nu jen když se ti o nich zdálo – he, he! To je trefa. Zůstaň doma!

**ŠVANDA**: Já ti byl jako v pěkném velkém zámku, a tam bylo plno pánů a paní a všechno ve zlatě – a ti chtěli, abych jim hrál.

**KALAFUNA**: He, he! Kdyby to byli naši v koženkách, to bych se nedivil.

**ŠVANDA**: Na začátku jsem nevěděl, mám-li se opovážit –

**KALAFUNA**: Aby se ti nevysmáli.

**ŠVANDA**: Ale potom si dodám kuráže, vezmu kozlíka do ruky – _(Dělá vše, jak vypravuje.)_

**KALAFUNA**: A páni si zacpávali uši.

**ŠVANDA**: Myslím si: skoč oko nebo zub – fouknu do měchu a začnu hrát. _(Hraje polku.)_

**KALAFUNA**: A paničky utíkaly, jako by do nich střelil – he, he! U nás – _(pozoruje podivnou hru)_ by to arci prošlo; ale páni mají – jiné lahůdky – u nich to jde: es tralalala. Ale Švando _(KALAFUNA se postupně roztančí podle Švandových dud.)_, dej pokoj – tacet[12](#footnote-27518-12) – dělej pauzu! _(Pláče pohnutím, zpívá a přiznává podle Švandovy melodie.)_

**ŠVANDA** _(přestane hrát)_: Copak ti je?

**KALAFUNA** _(stírá slzu)_: Který duch ti to sedl do měchu? Švando, chlapče! To zrovna chytá za srdce!

**ŠVANDA**: To mi povídali ti páni také – a sypali mi potom tolary. Sám nevím, je to v těch dudách, nebo v mém smutném muzikantském svědomí?

**KALAFUNA**: Nech tolary ve snu a drž se pravdy! Pojď a zahrej ve vsi! Ti budou koukat na našeho Švandu.

**ŠVANDA**: Teď už ne, kamaráde. Já jdu do světa, jak jsem, s holýma rukama –

**KALAFUNA**: Švandičko, nedělej mi to!

**ŠVANDA**: Tak dlouho se krčí malý vrabec v hnízdě, až přece vyletí a potom hejchuchu! Celý svět je jeho, všude klove, všude zobe, všude se třepetá. Já se budu nynčko také třepetat. _(Za scénou Dorotčino blížící se volání: Švando!)_ Tady, Dorotko! _(Vzdychne.)_ Ale Dorotka?

**KALAFUNA**: Vidíš, příležitost dělá zloděje. Pamatuj, že bys tu nechal Dorotku!

**ŠVANDA**: Ale nic! Musí na mne věrně čekat. Já si budu také hledět jen tisíců. – Už jde, schovme se jí!

## Výstup 9

_DOROTKA. Předešlí._

**DOROTKA**: Švando, kde jsi? – Ne, já od Švandy neupustím – nevím sice proč… Ale nemohu! Mně se zdá, že by mi bez něho denní světlo scházelo – že bych bez něho ani dýchat nemohla.

**ŠVANDA**, **KALAFUNA**: Hups! udělal vtom vlk.

**ŠVANDA**: Ty o vlku…

**DOROTKA**: A vlk tady!

**ŠVANDA**: Dorotko, tak já se s tebou loučím.

**DOROTKA**: Kampak?

**ŠVANDA**: Už jináč není, Dorotko. Do světa.

**DOROTKA**: Propánaboha! Ale Švando. Co ti to vlezlo do hlavy?

**ŠVANDA**: Vyplač se, budeme plakat třeba dueto, ale pomoci ti nemohu. Takhle to tady už nevydržím.

**DOROTKA**: A já to nevydržím zas takhle.

**ŠVANDA**: Musíš, Dorotko!

**DOROTKA**: Mně pukne srdce!

**KALAFUNA**: Stáhněte si, milá Dorotko, hodně šněrovačku. Já myslím, že ho neudržíme.

**ŠVANDA**: Za tři neděle bude po všem. To jsem zase doma, v kapse budu mít tisíce a budeme strojit svatbu.

**DOROTKA**: A co když nic nevyděláš?

**ŠVANDA**: Trhat se o mne budou, to mi věř. Nynčko teprva vím, co umím!

**DOROTKA**: A co si já tady zatím počnu – na to se neptáš? Budu-li se trápit a soužit, na to nemyslíš? Kdybys měl jen polovičku lásky jako já, ani se odtud nehneš.

**ŠVANDA**: To bych tomu dal! To bych mohl za tebou chodit, až by na mně vyrostl mech – a ty bys celá zplesnivěla. Já mám lásky, že nevím kam s ní – a proto jdu do světa.

**DOROTKA**: Ach milý Kalafuno, pomyslete –

**KALAFUNA** _(ve velkém rozčilení)_: Chce uletět, viďte, a snad ho, věřte mi to, nechte, pusťte ho, tady je pro něj svět malý.

**DOROTKA**: Jak to?

**KALAFUNA**: Já posud ani nevěděl, co v tom chlapci vězí! Čáry – učiněné čáry – svět se poblázní, až ho uslyší. Nemějte starosti, Dorotko. Za čtyři neděle ho tady máte s tisíci. Kdybych já na svoje skřipky uměl, co on na ten měch – prásknu do bot, jak mám ženu a několik capartů na krku.

**ŠVANDA**: Měj se tedy dobře, Dorotko!

**DOROTKA**: Ne – já tě nepustím!

**KALAFUNA**: No, no – dejte si po hubičce – zaplačte si – já vám k tomu třeba zahraju.

**ŠVANDA**: Za čtyři neděle jsem zase tady.

**DOROTKA**: Ale najisto! Snad bys mohl nějakou slevit.

**ŠVANDA**: No – vždyť uvidíme. Teď neplač; měj se dobře a chystej se zatím na katechismus[13](#footnote-27518-13)! _(Polibek, ŠVANDA rychle odchází.)_

**DOROTKA**: Švando! Počkej!

**KALAFUNA** _(přistoupí k ní)_: Panenko, potěšte se!

**DOROTKA**: Ó, já nešťastná! _(Vrhne se mu na prsa.)_

## Výstup 10

_KORDULA s dětmi, KALAFUNA, DOROTKA._

**KORDULA**: Kalafuno! _(Spráskne ruce.)_

**FRANTÍK**: I hlele! Tatínek!

**KALAFUNA**: Tu máš, čerte, karabáč! Teď bude stará vrčet.

**KORDULA**: A tohle se mi líbí! Místo aby si hleděl výdělku, slízá se tady za božího dne s osobou – já se zalknu!

**KAČENKA**: Maminka má trhání!

**KALAFUNA**: Panno Dorotko – vzpamatujte se!

_DOROTKA ustoupí a v pláči usedne._

**KORDULA**: A vy, nešťastná osobo, kam jste dala stud před bohem a lidmi?

**KALAFUNA**: Stará!

**KORDULA**: Kam jste dala oči?

**KALAFUNA**: Stará!

**KORDULA**: Že se ostouzíte s takovým kostrounem!

**KALAFUNA** _(se rozkřikne)_: Stará, teď toho mám dost! Já primárius – kápo – paní Kordulo! Já tohle dobré děvče těšil – protože je sirotek.

**HONZÍK**: Tatínek má kuráž.

**KORDULA**: Sirotek?

**KALAFUNA**: Ano, sirotek lásky! Právě jí upláchl ženich do světa.

**KORDULA**: Arci, proto si strhne holka hlavu! Za to by měla nebi děkovat!

**KALAFUNA**: Oh, jen se nedělej! Však ty jsi také jednou natahovala moldánky, když mě chtěla strakonická banda s sebou na cesty. Víš ještě?

**KORDULA**: To se ti něco zdálo! A k čemu ty daremné řeči? Pojď do hospody; lidé chtějí ještě tancovat.

**KALAFUNA**: I ať si tedy nějakou zavýskají. Já bych musil při tom hluku žíně rozedřít. – Potěšte se, Dorotko! Máte-li náturu jako moje Kordula, bude vám do večera zas dobře. _(Odchází se svými.)_

**DOROTKA** _(sama)_: Dobře? – Ach, arci, vždyť musí být dobře – a kdybych celý den za ním hleděla, přece nic nevyhledím. _(Zajde směrem, jímž odešel ŠVANDA.)_

_Den se kloní k večeru a krajina se pomalu naplňuje červánky. Hudba._

## Výstup 11

_ROSAVA, později LESANA, DOROTKA. ROSAVA se objeví v růžovém keři a volá směrem k vycházejícímu měsíci._

**ROSAVA**:

Ó hvězdo lesní, slyš mé volání,  
snažnou prosbu, příslib pokání,  
jenom teď se slituj nade mnou,  
pomoz chlapci, vyslyš prosbu mou!

_Objeví se LESANA, sedící na jelenu, ve skvostném, bílém rouchu a se zlatým věncem na hlavě. LESNÍ PANNY okolo ní._

**LESANA**:

Vyprosila jsi mu kouzlo hudby,  
zas chceš zasahovat v kolo sudby?  
Ale mluv! – Kdo pod korunou právem sedí,  
rád si proseb svého lidu hledí.

**ROSAVA**:

Můj syn vypravil se v živé  
kolotání světa,  
a já nyní trnu, že v té divé  
tísni bude po něm veta.  
Nezná svět – a podle stavu já  
nemohu mu býti pomocná  
po všech končinách,  
když mě nepropustíš přes svůj práh –  
když mě neobdaříš  
mocí duchů nespoutaných.  
Dovol, ať ho mohu doprovázet,  
ať mu dnem i nocí  
stojím ku pomoci,  
kdyby měl snad z cesty scházet.  
Za to – až s ním – nocí, dnem –  
cíle dostihnem,  
vrátím se, a ty mi strhneš  
hodiny co léta z mého věku,  
odsoudíc mě mezi divé ženy.  
Já se nehrozím té kruté změny;  
v hloubi srdce věřím s jistotou,  
štěstí mého syna  
že mě smíří s každou pokutou.

**LESANA**:

Na mnoho se odvažuješ.  
Ale měj si, več se uvazuješ,  
až obejde luna dráhu svou.  
Pak tě pustím z úzkých mezí  
tvé hlídky polední.  
Dlaním tvým na pomoc  
svěřuji královskou čaromoc.  
Buď synovou společnicí  
jenom – zjevit se mu nesmíš.  
Buď i jeho pomocnicí –  
jenom – vášně jeho řídit nesmíš! _(Zmizí.)_

## Výstup 12

_DOROTKA se vrací. ROSAVA._

**DOROTKA**: Odešel za hory, a kdybych celou noc vzdychala, přece nic nevyvzdychám. To vím – ale což je mi to platno, když srdce pokoje nedá? A jen kdybych věděla, že se mu nic nestane. Kdybych jen mohla s živou duší o něm porozprávět.

**ROSAVA**:

Jen ho věrně v mysli uchovávej,  
jiným starostem se nepoddávej.

**DOROTKA** _(pro sebe)_: Kdo je ta podivná postava? _(Hlasitě.)_ Co víte vy?

**ROSAVA**:

Znám tvou bázeň i tvé naděje,  
ale věrnosti tvé mohu věštit,  
když tvá láska pomůže mé lásce,  
že tvůj milý cíle dospěje.

**DOROTKA**: Že dospěje?

**ROSAVA**:

Tam pohleď, jak i lůnem noci bledé  
zástup strážných duchů kroky jeho vede!

_Pokyne nazad; v popředí se docela setmí. Hudba._

## Výstup 13

_V pozadí jako prosvícené zjevení je vidět dalekou vyhlídku na rozkošnou krajinu, která je jasně ozářena měsícem; uprostřed cesta, kudy jde ŠVANDA. Nad ním i okolo něho se vznášejí zpívající LESNÍ PANNY._

Svou čaromoc  
prostřela noc,  
z bílého kapradí  
jdeme ti na pomoc.  
Síla duchů plane,  
něžné ticho vane  
a čaromoc,  
jak vzplála noc.

_OPONA_

[1](#footnote-27518-1-backlink) Dozorce nad vězni. _Pozn. red._

[2](#footnote-27518-2-backlink) Hrome! (It.). _Pozn. red._

[3](#footnote-27518-3-backlink) Hudební nástroj. _Pozn. red._

[4](#footnote-27518-4-backlink) Zahajovací fanfáry. _Pozn. red._

[5](#footnote-27518-5-backlink) První houslista. _Pozn. red._

[6](#footnote-27518-6-backlink) Od základu. _Pozn. red._

[7](#footnote-27518-7-backlink) Mladý kohout na výkrm. _Pozn. red._

[8](#footnote-27518-8-backlink) Nyní. _Pozn. red._

[9](#footnote-27518-9-backlink) Zásobník troudu, snadno zápalné látky. _Pozn. red._

[10](#footnote-27518-10-backlink) Píšťala. _Pozn. red._

[11](#footnote-27518-11-backlink) Lidový kolový tanec. _Pozn. red._

[12](#footnote-27518-12-backlink) Pomlka, přestávka v hudbě. _Pozn. red._

[13](#footnote-27518-13-backlink) Poučení a zkouška snoubenců před sňatkem. _Pozn. red._
